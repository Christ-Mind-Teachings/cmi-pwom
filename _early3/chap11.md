---
title: "Uzdrawianie miłością siebie samego"
---

<div markdown="1" class="chHead"> 
## Uzdrawianie miłością siebie samego 


![znaczek]({{page.big-separator}})
{: .omit}

</div>

Teraz zaczynamy.

I rzeczywiście, raz jeszcze pozdrawiam was, umiłowani i święci przyjaciele. Jak zawsze, przychodzę, by przebywać z wami – nie z miejsca oddzielonego od was, lecz z miejsca, które na zawsze dzielimy jako jedno. Albowiem umysł Chrystusa jest jeden. I tylko ten umysł jest całkowicie zdrowy. Tylko ten umysł jest całkowicie przebudzony.

Zrozum więc, że nie przychodzę do ciebie z daleka. Przychodzę, by być z tobą, ponieważ już stanowimy jedność. Przychodzę, ponieważ cię kocham. Albowiem jesteś w rzeczy samej pierworodnym Ojca. Jesteś w rzeczy samej pierworodnym Ojca.

Jesteś, tak jak ja jestem, wiecznym Chrystusem.

Jedyną różnicą, jaka może się jeszcze wydawać, że istnieje, jest to, że od czasu do czasu używasz mocy jednego umysłu, który dzielimy, by śnić, że jesteś kimś innym niż ja, kimś innym niż ty sam naprawdę jesteś.

Ja nauczyłem swoją część Synostwa we mnie, swoją część umysłu, by pozostała niezachwiana i czujna wobec Królestwa. Nauczyłem swój umysł – to, co mógłbyś nazwać duszą – nauczyłem tę iskrę światła, która jaśnieje niczym wielki promień światła w umyśle Boga. Nauczyłem tę część umysłu, by trwała niezłomnie w i jako zdrowie umysłu, którym jest Chrystus.

Nie mam wyboru, jak tylko przychodzić do ciebie w taki sposób, na jaki mi pozwolisz. Nie mam wyboru, ponieważ tam, gdzie Miłość naprawdę została przebudzona jako istota wszystkiego, czym jest Jaźń, tam umysł nie sprawuje już władzy nad sobą samym, lecz najpierw służy Woli Ojca – temu, co nazwałem Abba. Wolą tą jest, aby Syn Boży powrócił do pełnego przebudzenia w umyśle Boga.

A więc nie przychodzę z własnej woli, tak jak ty postrzegasz wolność. Przychodzę jako wybór bez wyboru — i to właśnie jest jedyna prawdziwa wolność. I znów, gdy jakikolwiek umysł naprawdę wybierze przebudzenie i przyjęcie prawdy o swojej jedynej rzeczywistości, nie pozostaje już nic innego, jak tylko szerzenie Miłości.

A Miłość uzdrawia wszystko. Miłość ogarnia wszystko. Miłość na zawsze przekracza wszystko i wszystko oddaje w ręce doskonale kochającego Boga.

Kiedy patrzę na ciebie — a zapewniam cię, że mogę to uczynić w każdej chwili, więc nie ma sensu opuszczać rolet — kiedy patrzę na ciebie z miejsca, w którym przebywam, i z którego nigdy nie odchodzę, z miejsca tak bliskiego twojej duszy, że mogę słyszeć twoje myśli, że mogę czuć twoje uczucia — kiedy patrzę na ciebie z tego właśnie miejsca, poznaję Miłość.

Uznanie Miłości przychodzi wtedy, gdy patrzysz na drugiego człowieka i dostrzegasz jedyne stworzenie Boga. A kiedy ja patrzę na ciebie — bez względu na to, jak ty sam decydujesz się na siebie patrzeć — widzę pierworodnego mojego Ojca. Widzę promienność światła, którym jest Chrystus, na zawsze doskonale obecnego w tobie.

Tak, dostrzegam tymczasowe iluzje, z którymi wciąż decydujesz się utożsamiać – jeszcze przez chwilę. Nie mogę odebrać ci tych iluzji, ponieważ prawdziwe uzdrowienie wypływa z głębi duszy. Gdyby tak nie było, doskonała wolność dana Synowi przez Ojca byłaby kłamstwem.

Nie mogę dać ci uzdrowienia, którego szukasz. Ale mogę cię kochać – aż sam je wybierzesz. Mogę je wyrażać wobec ciebie. I będę to czynił w każdy możliwy sposób, jaki tylko zdołam odnaleźć, w każdy sposób, jaki tylko potrafię obmyślić, aby przerzucić most między tym, gdzie naprawdę jesteś jako Chrystus, a tym, gdzie sądzisz, że trwasz — jako oddzielona istota, z powodu pradawnej myśli o winie.

Jestem w rzeczy samej tylko twoim bratem i twoim przyjacielem. Nie znam żadnych ograniczeń. W rzeczywistości, ty również ich nie znasz. To jedynie myśli, z którymi decydujesz się utożsamiać, tworzą postrzeganie, które kształtuje to, co nazywasz światem — doświadczenia, które wydają się odzwierciedlać, że wciąż nie jesteś jedno z Bogiem.

Uczenie umysłu od nowa — to wszystko, co istnieje, aż umysł zacznie myśleć doskonale razem z Bogiem. A Bóg jest tylko Miłością.

Miłość nie karze. Miłość nie potępia.

Miłość przyzwala na wszystko. Miłość ufa wszystkiemu.

Miłość spoczywa w doskonałej ciszy.

Wyobraź sobie zatem, jeśli chcesz, gdzieś na odległej łące, w piękny wiosenny dzień — mały, drobny kwiat otwiera się na promienie słońca. Nikt nie stoi w pobliżu, by to zauważyć. Nie rozlega się żaden dźwięk. Płatki kwiatu rozchylają się i z wdzięcznością przyjmują światło, które przyszło je nakarmić.

Taka właśnie jest Miłość. Taka jest Miłość duszy, która porzuca swoje iluzje i rozchyla płatki, by po prostu przyjąć światło, które zawsze tam jest. I nawet pośród waszego świata, gdzie wciąż wydajesz się być utożsamiony z ciałem, które przechodzi przez wiele, wiele przemian i zdaje się wyrażać samą istotę ograniczenia — nawet tam. Nawet tam. Możesz być jak płatki kwiatu na łące — niewidziany, niesłyszany.

Jesteś tym, który ma moc otworzyć swoje płatki, otworzyć serce, być tym, kto zdecyduje się stać obecnością Miłości. Masz tę moc — otworzyć się na promienie światła, które nieustannie i bez miary wypływają z umysłu Tego, który posłał cię na świat na swój obraz, na swój obraz — jako myśl Miłości wyrażonej w formie. Jesteś tym, który może otworzyć płatki serca i powiedzieć: „Ojcze, jaka jest Twoja Wola w tej chwili? Co powinno zostać wypowiedziane? Jakiego działania pragniesz ode mnie, abyś Ty, poprzeze mnie, mógł przebudzić Synostwo?”

Jesteś tym, który jest delikatnym kwiatem, żyjącym na najpiękniejszej z łąk. Zostałeś tam umieszczony przez samą Miłość. Jesteś tym, który ma całą moc nieba i ziemi, by otworzyć płatki własnego serca i przyjąć promienie światła, które spływają na ciebie od Tego, który cię kocha.

A potem pozwolić, by to Miłość prowadziła twoje słowa, twoje gesty, ruchy ciała, miejsce, w którym zamieszkasz, pracę, którą podejmiesz. Wszystko zostaje dane temu – wszystko zostaje dane temu – kto otworzy płatki serca i pozwoli się karmić światłem doskonałej Miłości.

Nie istnieje żadna siła, stworzona z iluzji oddzielenia, która mogłaby choćby przez chwilę odebrać ci tę moc. Nie ma nikogo, kogo kiedykolwiek znałeś, kto miałby moc, by sprawić, że płatki twojego serca się zwiną i zwiędną. Albowiem to właśnie w samym wyborze Miłości przywracane jest uzdrowienie.

Nie mówiłbym ci tego, gdybym nie wiedział, że to prawda. Dowiedziałem się, że to naprawdę prawda, gdy jako człowiek chodziłem po waszej ziemi i postanowiłem uwierzyć Ojca na słowo. Jestem Jego umiłowanym Synem i w Nim trwam.

A moje życie stało się drogą powrotu do domu — nawet aż po to, co nazwano ukrzyżowaniem. A jednak, choć mówiłem ci to już wiele razy, bądź pewien: nigdzie nie odszedłem. Ci, którzy kiedyś próbowali się mnie pozbyć, odkryli tylko, że przez samą próbę stworzyli ze mną więź — i stałem się gościem, który przyszedł na kolację i nigdy nie odszedł.

Czego więc nauczyło mnie moje życie, jeśli nie tego, że Bóg jest Miłością? Bóg nie jest osądem. Bóg nie jest złośliwością. Bóg nie jest karą. Bóg jest Miłością.

I za każdym razem, gdy trwasz w doskonale miłującej myśli, jesteś obecnością Boga. Jesteś obecnością Miłości. Taka właśnie myśl zostaje wysłana jako błogosławieństwo, które promienieje z serca twojego kwiatu, gdy jego płatki otworzyły się i przyjęły światło prawdy. Ta prawda promieniuje i dosięga najdalszych gwiazd. A za każdym razem, gdy kochasz, całość stworzenia zostaje uniesiona ku otwartym ramionom Boga. Całość stworzenia podejmuje wędrówkę w stronę przypomnienia sobie, co jest prawdziwe.

Czy jest zatem w tobie moc? Och tak, ponad wszelką miarę. Albowiem z ciebie wypływa wszystko, co wybierasz. Nic nie pojawia się przypadkiem. Każde zdarzenie, którego doświadczasz, może przyjść do ciebie tylko dlatego, że sam je przywołałeś. Jest ono w istocie odpowiedzią na twoją własną modlitwę o doskonałe i całkowite przebudzenie.

To odpowiedź, której szukasz, gdy przechodzisz przemianę — z tego, który wędruje ku Królestwu, w tego, który wędruje już w nim. Proszę, posłuchaj uważnie. Egotyczny umysł chciałby cię naprawdę przekonać, że jedynym celem jest dotarcie do Królestwa. Ale bądź pewien, umiłowany przyjacielu — ta podróż jest iluzją.

Ta droga do Królestwa została już zapewniona przez łaskę Miłości, która przywróciła cię do doskonałej jedności w tej samej chwili, w której ośmieliłeś się śnić sen o oddzieleniu. To już się dokonało. Pozostaje jedynie proces, w którym sam sobie pozwalasz przyjąć prawdę — prawdę, która jest prawdziwa zawsze.

Ale podróż do Królestwa — przypomnienie sobie, że podróż już jest zakończona — nie jest końcem. Jest powrotem do pradawnego początku, albowiem zostałeś powołany do tworzenia. Nie do wytwarzania, nie do czynienia. Do tworzenia. Ponieważ zostałeś zrodzony na obraz Boga, wkroczysz do Królestwa, skąd będziesz bez końca stwarzał to, co dobre, święte i piękne.

I za każdym razem, gdy uśmiechasz się do swego brata lub siostry, za każdym razem, gdy w świątyni własnego serca szerzysz przebaczenie, za każdym razem, gdy spoczywasz w doskonałym uznaniu, że brat lub siostra przynieśli ci dar — nawet jeśli to wspomnienie sprzed trzech tysięcy lat — gdy trwasz w myśli pełnej miłości, wtedy tworzysz. Wtedy rozdajesz swój doskonały skarb. I w tym rozdawaniu coraz głębiej przypominasz sobie prawdę, która jest prawdziwa zawsze.

Podróż w Królestwie jest podróżą bez końca. Podróż do Królestwa ma swój koniec. I ten koniec jest doskonale pewny.

W świętości twojego umysłu masz moc, by opóźniać zakończenie swojej podróży do Królestwa. Ale nie masz mocy, by się jej wyrzec. Nie masz mocy, by uzurpować sobie Wolę Ojca. Próbowano tego w pradawnej przeszłości — i nie powiodło się. I nie powiedzie się teraz.

W podróży w Królestwie trwa nieustanne stwarzanie. A jednak umysł, który pozostaje przebudzony w Królestwie, po prostu przychodzi i odchodzi — i dlatego ten, kto tak trwa, naprawdę podobny jest do wiatru. A gdy przeszłość przemija, nie niesie się jej dalej. A przyszłość jeszcze nie nadeszła, i nie stanowi już troski. Albowiem taki ktoś trwa w świętej i doskonałej wieczności chwili obecnej, spoczywając w zjednoczeniu ze wszystkim, czym jest Bóg. I przestaje mieć znaczenie, gdzie się znajdujesz, bo nie możesz być nigdzie indziej niż w Królestwie. A Królestwo to radość. Królestwo to stwarzanie i kreatywność. Królestwo to współczucie. Królestwo to Miłość. Królestwo wymaga jedynie tyle chęci. Tylko tyle. Odrobina chęci i gotowości potrafi czynić cuda.

I rzeczywiście, mówię ci: usłyszałeś i odpowiedziałeś na wezwanie. I chociaż niektórzy z was jeszcze w pełni go nie przyjęli, wasza podróż naprawdę dobiegła końca. I z głębi własnego istnienia, z głębi doskonałego zjednoczenia z Bogiem, przywołujecie właśnie te wydarzenia, te chwile i doświadczenia, które wzrastają w was jako dusza Chrystusa. Jesteście zatem Światłem, które rozświetla ten świat.

Proszę cię obiecaj sobie jedną rzecz. Nigdy, ale to przenigdy od tej chwili nie pozwalaj swojemu umysłowi porównywać swojej drogi z drogą kogokolwiek innego. Albowiem tylko egotyczna część umysłu porównuje i zestawia.

Czy to ma dla ciebie sens?

Ile razy cierpiałeś, nie zdając sobie sprawy, że jedynym powodem twojego cierpienia było to, że użyłeś mocy własnego umysłu, by porównać się z kimś innym — po to, by doświadczyć przekonania, że jesteś kimś „mniejszym”? Sprytne zagranie! Uchwyć to w zarodku. Nigdy nie porównuj swojej drogi z drogą innego.

Twoja droga jest w Bogu. Twoja droga jest z Bogiem. Twoja jedyna prawdziwa relacja to ta z twoim Stwórcą. To właśnie ona się liczy. A gdy zaczniesz ją pielęgnować jako samą istotę swojej duszy, jako to, co najważniejsze, jako jedyną wartość — odkryjesz, że twój kielich się przelewa. I spotkasz wielu braci i sióstr, z którymi będziesz mógł nawiązać najbardziej kochające, najbardziej święte, najczystsze relacje, jakie tylko umysł jest w stanie pojąć. One nie pojawią się dlatego, że ich szukasz, nie dlatego, że próbujesz kogoś złapać i wciągnąć do swojego świata, lecz dlatego, że kochasz Boga ponad wszystko, co zostało stworzone.

Nie istnieje żadna jakość relacji, która dorównałaby świętej relacji. A święta relacja to taka, w której dwie istoty, dwa umysły, dwie dusze naprawdę zajrzały w głąb siebie — naprawdę zajrzały — i uznały, że nie brakuje im niczego. Wtedy dobrowolnie decydują się połączyć w jednym tylko celu: aby tworzyć. Aby szerzyć to, co dobre, święte i piękne.

A jeśli w jakimkolwiek momencie pojawi się lęk, że ktoś z twojego świata może cię opuścić, bądź pewien, że wciąż kryje się w tobie maleńkie ziarnko wyjątkowości, czekające na uzdrowienie. Jak je uzdrowić? Miłością. Miłością do samego siebie. Poprzez zwyczajne czuwanie nad Królestwem i ponowne oddanie się relacji ze swoim Stwórcą.

Cóż za wolność na ciebie czeka! Cóż za radość czeka na ciebie! Cóż za moc, światło i prawda pragną w obfitości popłynąć z wnętrza twojego kwiatu — albowiem wszystko, co prawdziwe, co pochodzi od Boga — to, co dobre, święte i piękne — nie wypływa z umysłu, który analizuje, planuje, porównuje i rozróżnia, lecz z przebudzonego serca, które spoczywa w doskonałej cichości i zna swoją doskonałą jedność — wie, że w każdej chwili jest karmione promieniami złotego światła, spływającymi na nie z umysłu samego Boga.

To właśnie z serca wypływa wszystko, co dobre. To z serca oczyszczonego z jednej rzeczy — z lęku, z zaciśnięcia — poprzez które Ojciec szerzy samego Siebie. Jak wielka wolność na ciebie czeka! Jest bliżej niż twoje własne dłonie, czeka na twoje powitanie, byś ją objął płatkami kwiatu — objął ten wielki dar doskonałej wolności, w której lęk nie ma żadnej władzy. Doskonałej wolności, w której patrzysz na swoich braci i siostry, a twoja Miłość do Chrystusa w nich jest tak wielka, tak niezmiernie wielka, że wiesz, iż nie ma miejsca, do którego mogliby się udać, by oddzielić się od ciebie. Że twoja miłość — doskonałość twojego pragnienia, by kochać tak, jak Stwórca kocha ciebie — stała się tak ogromna, tak wielka, że wyciąga się, by objąć wszystko — wszystko! — całe stworzenie. Każdą iluzję, każdą ranę, każdy lęk, każdą planetę, każdy wszechświat, każdy wymiar. Twoja miłość jest tak ogromna, że obejmuje wszystko i wie — wie! — że oddzielenie nie jest możliwe. Że śmierć nie jest prawdziwa. I że jedynie to, co stwarza Bóg, jest prawdą.

Jesteś wolny. Jesteś wolny teraz! Jesteś wolny, by żyć nawet tym życiem, które pozornie przeżywasz na waszej planecie, w stanie pełni poznania. I właśnie tym jest poznanie. Nie ma nic wspólnego z wiarą. Nie ma nic wspólnego z nadzieją. Nie ma nic wspólnego z teologią. Nie ma nic wspólnego nawet z duchowością. To wszystko są tylko słowa, tylko idee — a nawet najwspanialsze z nich służą wyłącznie jednemu: wskazują na owo poznanie, które przekracza wszelkie idee. A najwspanialsze słowo, jakie kiedykolwiek wymyśliła ludzkość, które w jakiś sposób może oddać tę tajemnicę, tę prawdę, to poznanie — to Miłość.

Bóg to sześcioliterowe słowo. Miłość.

Prostota zawiera się w jednej decyzji — zapragnąć miłości. I nauczyć się, że nie ma dokąd pójść, by ją znaleźć. Nie istnieje absolutnie nic, co możesz zrobić, by sprowadzić miłość do siebie. Nic. Żadne osiągnięcie nie przywraca Syna Ojcu. Żadne manipulacje ani uwodzenie ciałem nie przyniosą ci miłości. W rzeczywistości ciało nigdy nie może być użyte, by brać. I gdy próbujemy — zawodzi żałośnie.

Może natomiast służyć dawaniu. A gdy dajesz — otrzymujesz. A gdy dajesz doskonałą Miłość, przywracana zostaje w twojej duszy pamięć o doskonałej Miłości, którą jesteś. Dawaj więc bez miary, bez końca — a otrzymasz bez końca to, czego naprawdę pragniesz.

Kiedyś, jako człowiek, podjąłem decyzję — i zapewniam cię, że tylko dlatego przychodzę, by się z tobą komunikować. Bo jeśli nie doświadczyłbym wszystkiego, czego i ty doświadczyłeś, to nic, co mówię, nie miałoby dla ciebie żadnej wartości ani znaczenia. Słowa kogoś, kto mówi bez doświadczenia, są puste.

Bo ja również przyjąłem na siebie grzechy świata — błędne postrzeganie świata. Przyszedłem, by nauczyć się wszystkiego, czego tylko mogłem się nauczyć o tym wymiarze, który jest niczym innym, jak tylko przemijającą myślą. I nauczyłem się tego dlatego, że kocham mojego Ojca. I pragnąłem odnaleźć sposób, by przynieść prawdę Jego Obecności w najgłębsze i najciemniejsze zakątki piekła — tak można by to ująć. Przynieść światło tam, gdzie panuje ciemność. Nie ma większego zadania dla Chrystusa niż to — przynieść światło ciemności. Do tego właśnie zostaliście stworzeni: by przynieść światło ciemności, by szerzyć Ojca wśród iluzji — a tym samym je przemieniać. I przywracać energię, z której utkane są iluzje, do zdrowia umysłu, do promienności jedności Ojca i Syna — Światła Chrystusa.

Nic zatem nie stoi ci na przeszkodzie, by w każdej chwili wybierać Miłość. Nic nie jest niegodne twojej miłości.

I kiedy to mówię, widzę, jak wiele umysłów natychmiast zaczyna przywoływać obrazy rzeczy, które wydają się istnieć na zewnątrz nich. Ale zapewniam cię — nic nie jest na zewnątrz ciebie. Każde wspomnienie, które nosisz w sobie, każdy wybór, którego kiedyś dokonałeś, a który wciąż przywołuje w tobie wstyd lub poczucie winy — wszystko to jest godne twojej miłości. I tylko miłość uleczy ten ciężar, który być może wciąż jeszcze cię przygniata.

Szukaj więc tego, co zrodziło się z iluzji lęku. Przeszukaj swój własny umysł, zanurz się w swoje własne istnienie. Odszukaj zakurzone kąty swojej piwnicy — że tak powiem — i przynieś tam promienność swojej miłości. Spójrz na każde doświadczenie, jakie kiedykolwiek przeżyłeś, które zdaje się sprawiać, że płatki twojego serca się zamykają. Przynieś do niego światło serca i powiedz w swoim umyśle: „Nie! Nie będę tutaj zaprzeczał miłości.” Przywołaj to wspomnienie. Otul je płatkami swojej własnej miłości do siebie.

Ujrzyj je jako absolutnie doskonałe, bo mówię ci: każde doświadczenie, które przywołałeś do siebie, uczyniłeś to ze swej wielkości. Uczyniłeś to, ponieważ ty — jako dusza — przybyłeś do tego wymiaru, by odkryć, co tu się tak bardzo pomieszało. To ty, kierowany współczuciem, zdecydowałeś się poznać i przeniknąć grzechy tego świata — po to, by przynieść światło i miłość Chrystusa, aby iluzje mogły zostać uzdrowione.

Nie patrz więc na zewnątrz. Albowiem podróż do Królestwa wiedzie cię wiecznie do wewnątrz — coraz głębiej i coraz głębiej. Nie zatrzymuj niczego. Nie zatrzymuj ani jednej iluzji przed wielkością Miłości, która mieszka w tobie jako serce i dusza twojego prawdziwego Ja. Albowiem Bóg, który jest tylko Miłością — On jest istotą twego istnienia. I jeśli choć przez chwilę sądzisz, że istnieje w twoim doświadczeniu coś zbyt wielkiego, czego On nie mógłby uleczyć — proszę cię, wybierz raz jeszcze.

Czas rzeczywiście może zostać zmarnowany. I wszyscy znacie to doświadczenie — jak wiele czasu potrafi się zmarnować. A jednak czas został wam dany po to, by mógł zostać użyty w sposób konstruktywny. I nie ma lepszego, bardziej konstruktywnego wykorzystania czasu niż to, by spojrzeć do własnego wnętrza i przynieść światło oraz miłość do wszystkiego, co wciąż jest światła pozbawione.

Nic z tego, co zawarte w twoich iluzjach, nie jest prawdą. Nigdy nie zgrzeszyłeś i nigdy nie zawiodłeś. Nigdy nie zawiodłeś. W istocie nigdy nikogo nie skrzywdziłeś. Albowiem nic nie może przyjść do żadnej duszy, czego sama nie przywołała — na podstawie swego przekonania o własnej wartości lub z pragnienia, by się czegoś nauczyć.

Choć jesteś Chrystusem, proszę, dobrze to usłysz: nie masz mocy, by odebrać moc i wolność drugiemu. I każda historia, każdy dramat, w którym mogłeś uczestniczyć — wiedz, że wydarzył się w porozumieniu.

Ta służba może nie być niczym więcej niż ostatecznym doprowadzeniem twojego brata lub siostry do punktu, w którym mają już serdecznie dosyć tego, co próbują stworzyć, osiągnąć — wytworzyć, mówiąc precyzyjnie. Może się okazać, że twoją funkcją jest bycie właśnie tym „czarnym charakterem”, który doprowadzi drugą duszę do momentu, w którym porzuci iluzję kontroli i zawoła do Boga: „Na pewno musi istnieć inna droga — i ja postanawiam ją znaleźć.”

Czy zauważyłeś kiedyś, że kiedy naprawdę puszczasz swoje iluzje, inni uczestnicy twojego dramatu… zmieniają się? Czy to ci się rzuciło w oczy? Nagle wydają się jacyś łagodniejsi, mniej szorstcy niż wcześniej.

Nie jest to skutkiem jakiejś rozmowy w tej trójwymiarowej przestrzeni. Dzieje się tak, ponieważ komunikacja na poziomie duszy trwa nieustannie i nigdy nie ustaje. Każda twoja chwila — każda jedna chwila — nie pojawia się przypadkiem. I z pewnością słyszałeś to już nieraz — to prosta, ale głęboko prawdziwa analogia: jesteś reżyserem spektaklu. Jesteś aktorem w tym spektaklu. Jesteś scenarzystą, choreografem — i jesteś też krytykiem, który pisze recenzję.

{Śmiech}

Ach, dobrze znasz tę rolę. Zatem następnym razem, gdy będziesz krytyczny wobec siebie — proszę bardzo, bądź krytyczny. A potem doceń siebie za to, że robisz to tak doskonale. Pokochaj siebie za to, że oceniasz i odrzucasz siebie. Tylko miłość uzdrawia.

Jak wydostać się z tego okropnego uczucia, które niesie osąd wobec siebie? Poprzez pokochanie siebie za to, że jesteś tak zdolny, by czynić to tak skutecznie. W rzeczy samej, umiłowani przyjaciele — to wasza własna miłość do siebie uzdrawia was. To wasza własna miłość do siebie was uzdrawia. Nikt nie może zrobić tego za was. Bo nikt nigdy nie miał mocy, by odebrać wam waszą miłość do siebie. To wy wezwaliście do siebie pewnych graczy, by oddać im swoją miłość do siebie — i to oni byli waszymi zbawicielami. Miłość do siebie jest zatem naprawdę bramą do Boskiej mądrości.

Przynoś więc miłość do każdej chwili. Ucz się pielęgnować w sobie zdolność — póki jeszcze jesteś w tym wymiarze — by czuć miłość do siebie zanim jeszcze weźmiesz oddech, i z każdym kolejnym krokiem. Gdy rano robisz sobie herbatę — pokochaj siebie za samo to doświadczenie, które właśnie tworzysz.

Kiedy doprowadzasz do szału swojego brata lub siostrę — pokochaj siebie za to. Albowiem oni jedynie zgodzili się odegrać rolę, o którą sam poprosiłeś, ponieważ twoje najgłębsze pragnienie — i zrozum to dobrze, pragnienie jest korzeniem wszystkiego, bez niego nie byłoby twojego istnienia — twoje najgłębsze pragnienie Miłości, którą jest Bóg, zapragnęło szerzyć się w nieskończoność. I jak to się u was mówi? — Voilá, oto jesteś.

Miłość. Nie ma innego przesłania. Nie ma innej prawdy. Nie ma żadnej magii, dzięki której można to „zrobić dobrze”. Istnieje tylko decyzja, by kochać. A jednak umysł został wytrenowany w przekonaniu: „Och, jeśli mam kochać, muszę wyjść w świat i znaleźć kogoś, komu mogę tę miłość dać.” Ale to nie od ciebie zależy. Jedyną osobą, której masz obowiązek dać swoją miłość — jesteś ty sam.

A kiedy postanawiasz to uczynić, twój kielich zaczyna się przelewać. I zapewniam cię — Ten, który cię stworzył, widząc, że na nowo dokonujesz wyboru, by przyjąć światło, które dotyka serca kwiatu, którym jesteś — patrzy na ciebie z upodobaniem i mówi: „A tak przy okazji, przydałaby mi się mała pomoc. Czy mógłbyś pokochać tamtego? Ach, bardzo dobrze. A teraz może skręć w prawo — na końcu następnej ulicy czeka kolejny.”

I pojawiasz się — gdziekolwiek jesteś w wymiarach stworzenia — po to, by być przedłużeniem Miłości. Ale tylko, tylko, tylko w takim stopniu, w jakim pozwalasz sobie kochać samego siebie. Żadne poświęcenie, żadne działanie, żaden ogrom wysiłku nie przywraca Syna Ojcu — tylko miłość własna. „Ja i Ojciec jedno jesteśmy” to niezwykle potężne wyrażenie miłości do samego siebie.

Twój świat będzie cię uczył, że taka miłość to bluźnierstwo wobec Boga. Twój świat będzie ci wmawiał, że taka miłość to arogancja i egoizm. Ale właśnie w ten sposób Bóg kocha ciebie. I nie możesz poznać Ojca bez pokochania Jego stworzenia. Nigdy żadna próba przywrócenia jedności z Bogiem nie powiodła się, jeśli jednocześnie zatrzymywałeś choćby maleńką część siebie z dala od własnej miłości. To jakbyś przywiązał sobie ciężarki do kostek i próbował skoczyć na Księżyc. Nawet jeśli na ułamek sekundy uda ci się unieść stopy i ciężary nad ziemię i doświadczyć momentu wolności — {klaśnięcie!} — znasz to uczucie upadku?

Jeśli w którymkolwiek momencie przeżywasz taki upadek — zatrzymaj się i zadaj sobie tylko jedno pytanie: Czego w sobie w tej chwili odmawiam objęcia miłością? Przerwij to, co robisz. Odszukaj to. I przynieś tam miłość. Ból głowy ustąpi, oczy się przejaśnią, zniknie zatkany nos — jeśli chcesz to tak ująć. Poczujesz, jak energia twojego pola aury powraca do doskonałej równowagi. Kolory drzew staną się jaśniejsze. Powrócisz do pokoju — bo miłość uzdrawia. Miłość do siebie.

Jesteś Chrystusem. A tą jedyną istotą, której niektórzy z was wciąż odmawiają miłości — mimo wszystkich swoich praktyk przebaczenia, mimo wielkiej służby na rzecz wspólnoty i całej reszty — i są to rzeczy dobre, owszem, ale tylko wtedy, gdy wypływają z doskonałości miłości do siebie — tą istotą jesteś ty sam. Nikt nie przyniesie pokoju tej planecie, jeśli sam nie zaznał pokoju w swoim wnętrzu. I nikt nie przyniesie tej miłości, która uzdrawia wszystko, jeśli najpierw nie pokocha siebie.

Postrzegano mnie jako cudotwórcę. Do dziś postrzega się mnie jako wielkiego nauczyciela. A jednak mówię ci: wszystko, co wypłynęło — i co wciąż płynie, nieustannie i bez końca — dzieje się dlatego, że dokonałem wyboru, by pokochać dziecko mojego Ojca. Samego siebie. Jeszuę syna Józefa. I tyle. Ośmieliłem się przyjąć prawdę i ofiarować ją sobie samemu. To był szczyt doskonałego egoizmu — i właśnie to zmieniło wszystko.

Jeśli tak pragniesz — i mówię te słowa z namysłem, bo nikt nie może pragnąć za ciebie — to ty musisz zdecydować, czego naprawdę pragniesz ponad wszystko, co uczynisz swoją najwyższą wartością. A jeśli tego właśnie pragniesz — i wielu z was ma już to doświadczenie, więc nie mówię nic nowego — jeśli pragniesz, to jestem naprawdę dostępny jako twój przyjaciel i twój brat. Nie jako twój Zbawiciel, nie jako pierworodny Ojca zstępujący z obłoków, by ratować was, biednych głupców, jakoby zrodzonych z niekochającego wszechświata. Nie.

Ale jesteś wolny, by zaprosić mnie do swojego umysłu i do głębi własnej duszy. I by pozwolić mi łagodnie pomóc ci przywrócić do świadomości to, co wciąż woła o twoją miłość do samego siebie. Rozumiesz? Nie po to to przywołuję, by wejść w ciebie i usunąć to za ciebie — ten okrutny cierń w twoim boku. Ja jedynie przynoszę to z powrotem do twojej świadomości, tam, gdzie jesteś wolny, by wybrać na nowo — z miłością. To oznacza, że twoja doskonała Chrystusowość nigdy nie jest poza twoim zasięgiem. Miłość czeka na twoje powitanie.

Ach, Miłość! Bóg jest Miłością. A kiedy otwierasz płatki swojego serca, by przyjąć miłość do samego siebie, wypowiadasz do Ojca: „Przyjdź i wejdź znów do mojej duszy. Uczyń moje istnienie swoim mieszkaniem.” I stajesz się Najwyższym. I jesteś wolny. I jesteś przebudzony. I jesteś jedno z Bogiem. I naprawdę zakończyłeś podróż do Królestwa — i właśnie żyjesz podróżą w jego wnętrzu. Jesteś wolny jako owoc swojej decyzji, by przyjąć siebie i pokochać siebie. Nic innego nie działa.

Nic innego nie działa. Wszystko inne, co może być użyte przez Ducha Świętego, zostanie użyte — po to, by łagodnie skierować cię w stronę odkrycia, że bramą do Królestwa jest miłość do siebie. Wtedy — i tylko wtedy — pokochasz całe stworzenie tak, jak twój Ojciec kocha ciebie. A ten wielki ból, ta głęboka samotność, którą być może wciąż odczuwasz w sercu — za każdym razem, gdy ją czujesz — to w istocie tęsknota duszy, by kochać tak, jak kocha Bóg. Tego właśnie pragniesz.

Właśnie o to chodziło we wszystkich twoich poszukiwaniach — by kochać tak, jak kocha Bóg. Albowiem taka miłość jest doskonale wolna. I nigdy się nie objawi — ponieważ masz moc, by odkładać ją w nieskończoność — nigdy się nie objawi, dopóki nie zwrócisz się ku miłości do siebie.

Ty bądź swoim priorytetem. Naucz się więc dobrze kochać Święte Dziecko Boga — to, które akurat znajduje się dokładnie tam, gdzie ty jesteś.

No cóż — znów powiedziałem ci coś, co nie jest nowe. A cóż może być nowego? Iluzje mogą wydawać się nowe, ale to wciąż te same stare schematy, odgrywane tylko w tymczasowo innej formie.

Miłość nie jest nowa. Miłość po prostu jest. Kocham cię, bo jestem wiecznie zakochany w sobie. I wiem, że jestem pierworodnym Ojca. I wiem, że ty też nim jesteś. A w naszej relacji tylko jeden może jeszcze o tym nie wiedzieć. I to nie jestem ja.

{Śmiech}

A więc w każdej chwili, gdy myślisz, że ci czegoś brakuje, w każdej chwili, gdy naprawdę wierzysz, że Bóg cię nie wspiera, w każdej chwili, gdy sądzisz, że jesteś sam, gdy czujesz się zagubiony — po prostu zadaj sobie pytanie: Co takiego myślę teraz o sobie, czego Jeszua nigdy by o mnie nie pomyślał? Ach, już pamiętam!

I wybierz na nowo. Przestań robić to, co robisz. Nie próbuj rozwiązywać „problemu”. To, co postrzegasz jako problem, to jedynie brak miłości do siebie. Tylko tyle. Skieruj swoją uwagę z powrotem ku sobie. Otul się płatkami własnej miłości — tymi, które zostały ogrzane promieniami światła zstępującymi z Umysłu Boga.

Ciepło tych płatków, przywołane z powrotem i objęte wokół siebie, przyniesie ci ukojenie, którego tak bardzo pragniesz — a którego tak często szukasz w dotyku drugiego człowieka. Bo tylko ten, kto naprawdę kocha siebie, potrafi w pełni cieszyć się kochaniem drugiego — nawet w waszym fizycznym wymiarze, który nazywacie czułym dotykaniem ciał.

Kto może naprawdę cieszyć się takim doświadczeniem, jeśli nie ten, kto kocha siebie? I gdzie taka komunikacja może znaleźć swoje spełnienie, jeśli nie w zjednoczeniu w świętym związku — tam, gdzie nie ma potrzeby zdobywania czegokolwiek, bo nie ma żadnego braku? Jest tylko świętowanie Umiłowanego Boga. I wtedy po prostu możecie przez chwilę igrać, prześcigając się w tym, kto potrafi bardziej ukochać Umiłowanego Boga — bez ani jednej myśli o potrzebie otrzymania czegokolwiek.

Może to zabrzmieć bluźnierczo, ale powiem ci: spróbuj kiedyś. A jeśli to dla ciebie za wiele, może wystarczy święty uścisk.

A więc — oto było proste przesłanie tej godziny. Przesłanie, którego nigdy nie mam dość. I będę je głosił dalej, na każdy możliwy sposób, przez każdy umysł, który otworzy się na mnie. W każdej twórczej formie, jaką tylko znajdę, by sięgnąć przez tę szczelinę, która w umyśle drugiego zdaje się dzielić go ode mnie — i od Boga.

Moim pragnieniem jest, aby Synostwo zostało uzdrowione. I nie przestanę, dopóki ta chwila nie nastąpi. Moja propozycja dla ciebie jest prosta… Czy zechcesz więc przyłączyć się do mnie w uzdrawianiu Synostwa, przyjmując to uzdrowienie całkowicie dla siebie?

W tej chwili zostajesz przywrócony do pradawnego początku. Stajesz się wolny, by rozdawać swój skarb. Twój kielich przeleje się w sposób, którego nie jesteś w stanie ogarnąć umysłem. A wsparcie wielu braci, sióstr i przyjaciół — niewidzialnych dla fizycznych oczu — otoczy cię, uniesie, poprowadzi. I nie pozostanie na twojej drodze ani jedna przeszkoda. Taka jest moc Miłości.

Możesz pędzić z pełną siłą prosto na mur. Ale jeśli spoczywasz w wiedzy, że Bóg jest tylko Miłością, że masz tylko jedną funkcję do spełnienia — ten mur zniknie tuż przed tobą. I nie pozostanie ani jedna przeszkoda, o którą mógłbyś się potknąć czy przewrócić. Nie możesz ponieść porażki w tym, co Ojciec dał ci do spełnienia. A jedyne, co warto robić, to właśnie to, co daje ci Ten Jedyny.

A to, co daje ci Ten Jedyny, to Miłość — po to, by przez ciebie mogło się szerzyć to, co dobre, święte i piękne. A czymże to jest, jeśli nie odbiciem ciebie samego? Ty jesteś tym, co dobre. Ty jesteś tym, co święte. Ty jesteś tym, co piękne.

A więc.

A więc… muszę zdążyć na samolot.

{Śmiech}

Zdarzały się chwile, gdy — według waszego sposobu widzenia — siedziałem sobie na skrzydle i zaglądałem przez okna, żeby zobaczyć, co wszyscy tam robią.

Dlaczego jecie to jedzenie?

{Śmiech}

Poproście o kilka fig albo daktyli — będzie w sam raz.

Jesteście naprawdę nieograniczeni na zawsze. Najdoskonalszym sposobem wykorzystania waszej doskonałej wolności jest przyjęcie miejsca, w którym jesteście — i pobłogosławienie go Miłością Chrystusa. Zapewniam was: jeśli będziecie musieli znaleźć się gdzie indziej w kolejnym momencie, Duch Święty wam to pokaże. Bilety zostaną wręczone. Torby spakowane. Limuzyna podjedzie, i nie może się nie zdarzyć, byście nie trafili dokładnie tam, gdzie Ojciec chce was posłać. Wszystko będzie zapewnione, albowiem jesteście miłowani ponad wszystko. A wielką radością Ojca jest dawać Synowi całe swoje Królestwo.

Dlaczego zadowalać się okruszkiem, skoro możesz mieć całe ciasto?

Kiedy podejmiesz tę decyzję? Kiedy zdecydujesz, że pokochasz siebie, aby wszystko mogło do ciebie przyjść — i przez ciebie wypłynąć, by objąć całe stworzenie i przywrócić je do doskonałej jedności z Bogiem?

Teraz jest bardzo dobry moment.

A zatem dziś wieczorem nie będzie pytań — bo pytania to tylko forma rozrywki.

I wyczekuję tej chwili, w której — dzięki twojej decyzji — spotkamy się naprawdę. I nie mówię tylko o tej tymczasowej formie spotkania — to jedynie drobna fala na większej fali. Nie ma niczego, co przeszkadzałoby mi przyjść do ciebie, ani tobie przyjść do mnie — w pełnej natychmiastowości, gdy tylko to wybierzesz.

Wyczekuję dnia, w którym przyjdziesz do mnie i powiesz: „Nie mam już żadnych pytań. Mam tylko wiedzę.”

A zatem, umiłowani przyjaciele — kochajcie się nawzajem, tak jak najpierw pokochaliście samych siebie. Zbliżcie się ku sobie nawzajem, miłując aż zniknie dystans między wami — bo najpierw pozwoliliście zniknąć dystansowi w sobie.

Zaprawdę, trwajcie w pokoju dziś i zawsze. Trwajcie w doskonałej wiedzy, że Miłość oświetla waszą drogę. Trwajcie w doskonałej wiedzy, że jestem tylko waszym bratem i przyjacielem — i naprawdę jestem z wami zawsze, bo was kocham. I nie ma żadnego dystansu między nami.

Pokój niech będzie z wami na zawsze.

Amen.
