---
title: "Nauczaj jedynie Miłości"
---

<div markdown="1" class="chHead"> 
## Nauczaj jedynie Miłości


![znaczek]({{page.big-separator}})
{: .omit}

</div>

A więc raz jeszcze, jak zawsze, pozdrawiam was, umiłowane i święte dzieci Boga. Rzeczywiście, pozdrawiam was, moi bracia i siostry, bo w rzeczywistości, gdy na was patrzę, nie dostrzegam żadnego oddzielenia. Widzę was tylko poprzez miłość. Patrząc na was, przyjmuję błogosławieństwo waszego oblicza, waszej doskonałości, waszego blasku – niepowtarzalnych darów, które zrodziły się z waszych jedynych w swoim rodzaju dróg.

Czy możesz przyjąć, że przychodzę do ciebie jako przyjaciel, brat, a jeśli zechcesz – jako przewodnik i nauczyciel? Moje nauczanie nie ma na celu uczynienia cię zależnym ode mnie. Pragnę raczej ukazać ci to, co wykracza poza samo nauczanie: że to ty jesteś tym, kogo szukasz; że jesteś równy temu, kim jestem ja. W tobie bowiem tkwi moc, by stać się prawdą, która wyzwala świat.

Nie musisz się wspiąć na wysoką górę, by błogosławić świat. Nie musisz dokonywać czynów, które świat uzna za wielkie. Ten, kto przebudził się do prawdy, że tylko miłość jest rzeczywista, nie dąży do wzniesienia się ponad innych, lecz schodzi do tych, którzy wciąż błądzą w labiryncie iluzji – źródła wszelkiego cierpienia. Ponieważ twój brat i siostra są tobą samym, ten, kto prawdziwie kocha Boga, nie pragnie wznieść się do nieba i zniknąć za obłokiem, jak o mnie kiedyś mówiono, lecz szuka sposobu, by przekazać prostotę lekcji miłości, by być widzianym, słyszanym i zauważonym przez tych, którzy wołają o miłość.

Nauczanie jest sztuką, nie nauką. Nauczając, sam się uczysz – to prawo świadomości, duchowe prawo. To, czego nauczasz, tego uczysz się natychmiast; to, czego nauczasz konsekwentnie, przyswajasz głęboko, aż stanie się to częścią twojej świadomości tak całkowicie, że żadna ciemność nie zdoła jej przesłonić.

Oto chwała i dar twojego świata. Czas będzie trwać, dopóki nie przebaczysz przeszłości, nie uwolnisz przyszłości i nie wybierzesz trwania tam, gdzie jest Bóg – teraz. Gdy trwasz w tym miejscu, uświadamiasz sobie, że czas, doświadczenie świata i każda relacja są doskonałym i boskim darem dla ciebie – Świętego Syna Boga, który jest poza rozróżnieniem płci – byś uczył się coraz głębiej nauczać tylko miłości.

To jedyny cel czasu. Gdy dokonujesz wyboru, aby być tym, który naucza tylko miłości, i obejmujesz każdą sytuację nie tak, jak uczy świat, lecz jak uczy prawda – nie jako coś, co robisz, by przetrwać do jutra, lecz jako okazję do pełnego zaangażowania ducha i świadomości, by stać się ucieleśnieniem miłości. Uświadamiasz sobie, że to dla ciebie gwiazdy zostały umieszczone na niebie, dla ciebie kręci się planeta, dla ciebie istnieje wszechświat. Wszystko to zostało ci dane, byś mógł przyjąć dar istnienia jako Chrystus i urzeczywistnić tę prawdę – ucząc się w czasie tego, co prowadzi ku ponadczasowości, a w istocie pochodzi właśnie z niej.

Oto pełnia tego, co niektórzy nazywają mistycznym wniebowstąpieniem duszy. Oto dopełnienie duchowego rozwoju. Oto kulminacja i tajemnica tego, co nazywacie Wniebowstąpieniem – które jest jedynie przypomnieniem tego, co już się dokonało dzięki łasce. Nie możesz tego osiągnąć; zostało to dokonane dla ciebie przez miłość i łaskę Boga. Wniebowstąpienie dopełnia się, gdy pozwalasz, by głębia twojej tożsamości jako niepowtarzalnej jednostki osiadła w Sercu – przez które przemawia Duch Święty, przez które szerzona jest miłość, z którego rozkwita życzliwość, promieniuje wolność i darowany jest pokój światu. Gdy spoczniesz w tym Sercu, umysł stanie się twoim doskonałym sługą, już na zawsze wolnym od konfliktów.

Gdy trwasz w tym Sercu, wiesz, że wielka kulminacja tej niezwykłej podróży – od snu o oddzieleniu do przebudzenia w rzeczywistości, która zawsze istniała – nie jest końcem czasu, lecz jego przemianą. Stworzenie nigdy nie umrze; jest ono szerzeniem, a to wymaga pewnej jakości czasu. Zamiast więc ucieczki czy jakieś formy spełnienia, gdy spoczywasz w tym Sercu, żyjąc w pokoju i bez lęku, w doskonałej jedności z Bogiem, nieskonfliktowany umysł służy ci doskonale. Zawsze będziesz wiedział, dokąd pójść, co robić, co powiedzieć. Nic wielkiego, żadnego wysiłku.

Wtedy stajesz się krzyżem Światła. Pionowa oś łączy rzeczy czasu z rzeczami wieczności. Ponieważ trwasz w Sercu, rozciągasz to rozpoznanie na całą przestrzeń czasu, od wschodu aż po zachód. I jesteś wyzwolony – dokładnie tam, gdzie jesteś. Nawet jeśli wydaje się, że jesteś w ciele na Ziemi, ciało nie jest przeszkodą dla prawdy, a świat nie może cię uwięzić. To byłoby nadanie iluzji wymiaru rzeczywistości.

Zrozum więc, że to, czego starałem się nauczać – niekoniecznie słowami, lecz życiem, doświadczeniem, śmiercią i gotowością, by pozostać z tobą na zawsze – to było nauczanie jedynie Miłości. Miłość wszystko obejmuje, ufa wszystkiemu, otula wszystko mądrością i tym samym przekracza wszystko bez końca. Gdy w pełni przebudzisz się do świadomości, że nie masz dokąd iść ani czego osiągać, a ta chwila – taka, jaka jest – jest doskonałością Nieba, poznasz wolność, do której chciałem cię poprowadzić. Wtedy całkowicie znajdziesz się tam, gdzie ja jestem. I rozpoznasz, że jesteś w doskonałej łączności ze mną przez cały czas.

Nie szukaj więc podróży donikąd. Raczej staraj się objąć miejsce, w którym się właśnie znajdujesz – w każdej chwili. Ciało jest tym, czym jest, fizyczny wymiar jest tym, czym jest – a ty będziesz nieustannie w ruchu i przemianie. Spróbuj po prostu usiąść na krześle i zostać tam przez trzy dni. „Nie ma problemu, dam radę – wystarczy, że zapomnę o głodzie i... pęcherzu.”

Zrozum więc, że dopóki trwa to ciało, będziesz w nieustannym ruchu. Nie może być inaczej. Ale wolność przychodzi wtedy, gdy jesteś gotów przyjąć ciało jako ciało – nie zaprzeczać mu, nie nienawidzić go, nie czuć się nim uwięzionym, nie uzależniać szczęścia od utraty kilku kilogramów czy zmiany koloru włosów. Ciało staje się tym, czym naprawdę jest: tymczasowym, neutralnym zdarzeniem, które możesz wybrać jako narzędzie nauczania jedynie miłości w sposób widzialny dla świata.

Czymże jest świat, jeśli nie postrzeganiem, że ciało jest rzeczywiste, a duch – choć się o nim mówi – wciąż pozostaje nieuchwytny? Gdy spoczniesz w tym Sercu i trwasz jako krzyż światła, w pełnym zestrojeniu i zjednoczeniu z umysłem Boga, z Jego Sercem, wolny od oporu wobec czasu, wobec ucieleśnienia – wtedy nieustannie szerzysz swoje stworzenia na poziomie horyzontalnym czasu. Gdy trwasz w tym stanie, poznajesz czym jest Wieczność. Stajesz się ucieleśnioną Wiecznością. I choć inni mogą patrzeć na ciebie i mówić: „Przecież to tylko Maria. To tylko Janek. To tylko Fred. Znam ich całe życie”, bądź spokojny – mówiono tak też o mnie. „Czyż to nie syn Józefa, cieśli? Jaką mądrość może przynosić?” Tę samą, która może płynąć przez ciebie. Tę samą miłość daną przez Ojca każdemu z nas po równo. Tę samą mądrość, która wypływa od Ducha Świętego – Pocieszyciela – i przemówi przez każdy umysł, który porzuci złudzenie, że ten świat ma jakieś znaczenie. Wszystkie pozory, wszystkie relacje, każda chwila została w pełni oddana celowi uzdrowienia Syna Bożego. Pamiętaj, „Syn” oznacza po prostu „ten, który z Boga się wyłonił, z głębi źródła”.

Czas przestaje być więzieniem. A Niebo staje się widoczne, gdy rozciąga się na obliczu ziemi. I każdy twój krok staje się krokiem w Królestwie i wiesz o tym. Każdy twój oddech jest uświęcony twoją świętością, ponieważ został przyjęty bez oporu. Każda relacja, każda chwila relacji została uświęcona świętością twojego zobowiązania, by nauczać jedynie miłości. A może przede wszystkim każda chwila relacji z samym sobą staje się uświęcona. Bo w każdej chwili relacji z sobą samym uczysz siebie tylko miłości.

Zrodziłeś wiele światów. Zrodziłeś wiele wszechświatów. Zaprawdę powiadam ci: za każdym razem, gdy myślisz jakąś myśl, wprawiasz w ruch sieć energii, sieć relacji – to jest właśnie stworzenie. Jak więc ważna jest twoja myśl? Spójrz tylko wokół siebie. Wszystko, co widzą twoje fizyczne oczy – czy siedzisz w salonie, w samochodzie, w tym pokoju z przyjaciółmi – wszystko to jest bezpośrednim skutkiem myśli, którym pozwoliłeś zamieszkać w swoim umyśle. Wszystko, czego kiedykolwiek doświadczyłeś, nie przyszło do ciebie siłą – sam to przywołałeś, tak samo jak przywołałeś tę właśnie chwilę.

Będąc teraz w tym pomieszczeniu, w tej godzinie, rozwiązałeś te wszystkie sieci relacji, które mogłyby zakończyć się inaczej. To ty to zrobiłeś. Twoje narodziny w tym świecie były skutkiem twojej wolnej decyzji, by przyciągnąć i zgromadzić wokół siebie określone pole energii. Nazywasz to swoimi rodzicami, swoją kulturą, swoją epoką, swoją planetą, swoim wszechświatem, swoją rzeczywistością. Trwasz na zawsze jako całkowicie wolny duch. Stworzony na obraz Boga. Obdarzony tą samą mocą tworzenia. I nigdy, przenigdy nie przestałeś tworzyć. To jest absolutnie niemożliwe. Nawet nie możesz zrobić sobie przerwy. Zawsze tworzysz – i zawsze będziesz!

Jedyną decyzją do podjęcia zatem jest odpowiedź na pytanie: „Czego pragnę?” Wiem, że to w twoim świecie może zabrzmieć egoistycznie. „Czego chcę?” Ale nie mówię tu do umysłu ego, który reaguje ze strachu i by się pocieszyć, szuka relacji z ludźmi, substancjami czy czymkolwiek innym. Wszystko jest relacją. Mówię o tym „Ja”, które jest ogniskiem twojej świadomości, istotą twojego istnienia, iskrą boskości – promieniem światła będącym jak promień słońca względem Słońca. Tego nie można zniszczyć. To jest z tej samej substancji, co Ten, który cię zrodził, którego nazwałem Abba.

Jak więc dokonasz wyboru, by poznać i nawiązać relację z tym promieniem światła, który jest mocą twojej świadomości? Jak będziesz używać tej mocy w każdej chwili? Bo w każdej chwili naprawdę rodzisz swoje doświadczenie.

I wszystko jest w porządku. Każde doświadczenie, jakie kiedykolwiek miałeś, jest całkowicie w porządku. Nigdy – ani razu – nie poniosłeś porażki. Tworzyłeś. Dodawałeś do stworzenia, którym jest wszechświat. Nigdy nie zawiodłeś. Słyszysz to? Czy naprawdę, szczerze i głęboko potrafisz usłyszeć duszą, że nigdy nie zawiodłeś? Niemożliwe jest, żebyś zawiódł. Oczywiście, ktoś może cię ocenić jako przegranego – ale to ich wolna decyzja, ich sposób użycia świadomości. W tej chwili są jak ktoś, kto trzyma nad sobą gilotynę, ocenia ciebie – i spuszcza ją na siebie. Oto czym jest osąd. Nigdy nie zawiodłeś – i nigdy nie zawiedziesz. Jedyną rzeczą, nad którą warto się zastanowić, jest: „Czy chcę kontynuować to stworzenie? Czy wybieram coś nowego?” Czy widzisz, jak różne to jest od tego, czego uczono cię o grzechu, winie, porażce, nędzy? O niegodności? O bezsilności? Kto może odebrać ci twoją moc? Nikt! To ty wybierasz, jak ją wykorzystasz.

W swoich najbardziej przygnębiających chwilach byłeś doskonale potężnym twórcą. I możesz kontynuować ten kierunek stworzenia tak długo, jak chcesz – przez wiele wcieleń, jeśli sobie życzysz. Możesz – jak się u was mówi – „topić smutki w kieliszku” przez dziesięć tysięcy istnień i nigdy nie wyjść z baru. Wiesz, że jest wiele istot – iskierek boskości, które nazywacie duszami – które nie mają obecnie formy cielesnej, a które dokładnie przeżywają taki stan? Utknęły w pewnym postrzeganiu i trwają w nim od eonów. Czasem nawet pojawiają się w waszym świecie fizycznym. Nazywacie je duchami – są uwięzione w malutkim skrawku stworzenia i tkwią tam od dawna. Ale miłość może je uwolnić.

Ostatnio zaproponowałem temu mojemu ukochanemu bratu, a także jego partnerce i przyjaciółce, że warto by udali się do pewnego stanu – nazywanego Kansas. I sugerowałem, by pojechali tam samochodem, choć nie zdawali sobie sprawy, że to ja podsunąłem im ten pomysł. Chciałem, żeby coś przeżyli. Niedawno w Oklahomie doszło do eksplozji, która zniszczyła duży budynek i zginęło wielu ludzi. Większość z nich wciąż tam jest. Nikt nie poświęcił choć trochę czasu, by pójść w to miejsce, by skontaktować się z tymi duszami, mówić do nich jakby twarzą w twarz, powiedzieć im, że przejście się już dokonało i że to jest w porządku. Że jeśli tylko spojrzą w górę, zobaczą światło – i że bezpiecznie jest udać się ku temu światłu. Bezpiecznie jest puścić, zaufać, że ich rodziny, przyjaciele, dzieci, współpracownicy, zwierzęta – są pod opieką tych, którzy wciąż mają ciała. I że oni sami są wolni, by odejść z tej rzeczywistości. Posłałem ich tam, ponieważ chciałem, żeby odczuli – jak to mówicie – namacalnie, że dusza może utknąć w danym doświadczeniu w chwili śmierci na bardzo długi czas. Aż do chwili, gdy ktoś, kto się przebudził do głębszego zrozumienia i pragnie nauczać tylko miłości, by samemu się jej nauczyć, sięgnie wstecz – metaforycznie – i stanie się kanałem tej mądrości, która potrafi wyzwolić duszę z jej więzów.

Chciałbym dziś wieczorem zaproponować wam coś prostego. Zanim położycie głowę na poduszce, powiedzcie sobie w myślach: „Nie jestem tylko tym. To tylko ciało spoczywa w tym łóżku. Ono wyłania się ze mnie – z mojej boskości. Jestem wolny, by udać się gdziekolwiek, w jednym momencie – {pstryknięcie palcami} – tak szybko.” Jak długo trwa wybranie jakiejś myśli? I naprawdę bardzo pragnę, byście doświadczyli, że możecie przenieść się myślą do Oklahomy. Do tego konkretnego miejsca. I będziecie wiedzieć, że jesteście na miejscu – zaufajcie mi. Poczujecie ból, smutek, przygnębienie, lęk, rozpacz. I wtedy po prostu powiedzcie w sercu: „Ojcze, komu chcesz, bym pomógł w tej chwili?” I obserwujcie, co pojawi się w polu waszej świadomości. Może to będzie ktoś dorosły, mężczyzna lub kobieta, może dziecko – {pstryknięcie palcami} – bądźcie tam.

To aż tak proste. To aż tak szybkie. A gdy już tam jesteście, pozwólcie, by obraz tej osoby – kimkolwiek jest – pozostał obecny. Nie pozwalajcie umysłowi mówić: „Co za brednie. To przecież tylko wyobraźnia.” Nie istnieje coś takiego jak wyobraźnia! Jest tylko świadomość tego, co tworzysz i czego doświadczasz – czy to w tym wymiarze, czy w innym. Bądź więc tam. Spójrz na tę istotę, otocz ją światłem, i mów do niej, jakby stała przed tobą fizycznie. Możesz nawet użyć fizycznego głosu, by to bardziej osadzić. Powiedz im, że są czystym duchem. Że mogą bezpiecznie porzucić znany im świat. Że jeśli tylko zwrócą wzrok ku górze, zobaczą – symbolicznie mówiąc – drobny punkt światła nad sobą. A jeśli pozwolą sobie puścić wszystko, bo nie zawiedli, mogą zacząć kierować się ku temu światłu. Tam ktoś na nich czeka, by ich powitać, pomóc zrozumieć, co zaszło – i poprowadzić ku głębszemu wymiarowi poznania.

A tak przy okazji – niektórzy z was w tym pomieszczeniu już to robią. Można powiedzieć, że to wasza „nocna zmiana”. Robicie to w stanie snu. Czasami budzicie się i wiecie, kim jesteście – pamiętacie sen o kimś, ale nie potraficie pojąć, skąd w ogóle znacie tę osobę. Już to robicie. To, co tu opisuję, to po prostu robienie tego z pełną intencją.

Proszę was – pomóżcie mi uwolnić moich braci i siostry, wciąż przebywających na piętrach, których już nie ma – w budynku zniszczonym przez jedną szaloną myśl.
 Po to tu jesteście. By nauczać jedynie miłości. By uczestniczyć w uzdrawianiu Syna.
 A jeśli przez chwilę myślisz, że twoje życie jest zbyt zwyczajne – przestań się oszukiwać. Możesz być zamiataczem ulic i o jedenastej rano sprzątać śmieci przed budynkiem sądu, jednocześnie lecząc umysły tych, którzy spotykają się na dziesiątym piętrze owego budynku, a których świat nazywa przestępcami i sędziami, po prostu pozwalając sobie być z nimi w taki sposób, o jakim mówiłem.

Ciało nigdy cię nie więzi! Tylko ty sam możesz się uwięzić – wybierając myślenie, że jesteś kimś mniejszym, niż zostałeś stworzony. Ciało? To tymczasowe narzędzie nauki i nauczania. Powstaje w jednym maleńkim zakątku nieskończonej liczby wymiarów, w których już teraz doświadczasz pełni. Ilu z was pomyślało: „Fajnie by było pojechać na urlop do Tahiti i być jednocześnie w Paryżu”? Możecie to zrobić. Już to robicie – wielowymiarowo. Więc czemu nie objąć tego malutkiego skrawka swojego stworzenia? Zobacz, jakie to nieszkodliwe. A jednak pełne potencjału, by pogłębić twoją wiedzę o miłości. Przestań wierzyć w brednie świata i zacznij używać swojego czasu, by szerzyć i nauczać miłości.

Macie ciekawe słowo – nuda. Nuda to tylko zaprzeczenie prawdy tego, kim jesteś. Możesz uzdrowić mnóstwo istnień, nie ruszając nawet tyłka z krzesła. Nie jesteś zwyczajny – i żadne życie nie jest ani zwyczajne, ani małe. Dlaczego? Bo istnieje tylko jedno Życie – Życie przeżywane w świetle prawdy. To wszystko, co istnieje. To czemu by nie zacząć?

Kiedy więc następnym razem umysł spróbuje cię uwieść myślą, że musisz coś zrobić, żeby zbliżyć się do Boga – od razu to puść i zapytaj: „Jak mogę właśnie teraz służyć szerzeniu miłości? Kto potrzebuje błogosławieństwa? Kto potrzebuje być zauważony? Kto potrzebuje być objęty myślą? Kogo warto dziś przywołać?” Jeśli oddasz się szerzeniu miłości, twoje dni będą tak wypełnione, że nie zauważysz upływu czasu. Nie będziesz zestresowany ani zabiegany. Będziesz spełniony ponad miarę. I – paradoksalnie – twoje doświadczenie czasu stanie się doświadczeniem ponadczasowości. Dlaczego? Bo tak bardzo poświęcisz się nauczaniu jedynie miłości, że wiesz, iż jesteś we właściwym miejscu i we właściwym czasie. „A to jest moment, w którym mogę spocząć w prawdzie tego, kim jestem. I przypomnieć sobie mój cel. Jestem przedłużeniem Bożej miłości, myślą miłości wyrażoną w formie. Nie mam żadnych potrzeb. Nie mam żadnych braków. Nie mam przeszłości i nie mam przyszłości. Jestem teraz – na zawsze – jedno z Bogiem. Kogo mogę kochać? Kogo mogę kochać? Kogo mogę kochać?

Nie mówiłbym wam tych rzeczy, gdyby nie były prawdziwe. Nie mówiłbym ich, gdyby nie pochodziły z głębi mojego własnego doświadczenia – zdobytego, gdy jeszcze żyłem w ciele i jako ciało. To ta nauka przeniosła mnie przez wymiar śmierci do świadomego poznania mojej całkowitej nieograniczoności – tak, że mogłem doświadczyć wielkiej radości błogosławienia całego stworzenia w każdej chwili, i bycia w miłosnej relacji ze wszystkimi wymiarami jednocześnie. Jedyne, co powstrzymuje cię przed poznaniem tego, to to, że wciąż pozwalasz, by twoja świadomość marnowała czas, widząc siebie jako niegodnego, cierpiącego niedostatek, niedouczonego, pozbawionego kontaktów. Rozumiesz? Za każdym razem, gdy pozwalasz umysłowi taplać się w tym błocie – otrzymujesz swoją zapłatę. Czy ci się to podoba – to już inna sprawa.

Chwytaj każdą chwilę czasu! „Jak mogę nauczać miłości właśnie teraz?” „Jestem na środku pustyni, nie ma tu nikogo.” Hmm… może warto by przenieść się do innego wymiaru? Wystarczy zmienić myślenie. Dlaczego szukać kogoś, kto ma ciało? Czy to jedyny sposób, by nauczać miłości? Ci wspaniali bracia i siostry, których ciała zostały zniszczone w wyniku jednej szalonej myśli w Oklahomie, byliby wdzięczni, gdybyś spojrzał ponad ciała, by znaleźć kogoś do błogosławienia i kochania. Są istoty wokół ciebie teraz, w tym pomieszczeniu, wokół tego, co nazywasz ciałem. Istnieje nieskończona liczba wymiarów – a ten pokój jest nimi wypełniony. Nie ma tu już wolnej przestrzeni. Pełen jest dusz, świadomości, iskierek boskości, inteligencji. Nie tylko nigdy nie jesteś sam, ale też nigdy nie masz czegoś takiego jak prywatność.

{Śmiech} 

Zatem, co próbujesz ukryć w swoich prywatnych chwilach? Czasem to aż komiczne. „Jestem taaaki samotny...”

{Śmiech}

„Nikt mnie nie kocha. Nigdy nie zdołam błogosławić świata tak, jak robi to Jeszua.”

Zaprawdę powiadam ci – masz swoją zapłatę. W tej chwili ją stworzyłeś.
 Możesz mieszkać w tym, co świat nazywa nędzą, w kartonowym domku w zaułku wielkiego miasta. I tam, gdy deszcz bębni o dach z kartonu, przesiąka przez ściany i chłodzi twoje pośladki przez beton – możesz doświadczać doskonałego pokoju i być całkowicie pochłonięty szerzeniem miłości do całego stworzenia. To znaczy, że nie ma żadnej wymówki, by czekać do jutra, aż pojawi się lepsza praca. Albo – to jest dobre w waszym świecie – „Gdyby tylko zjawiła się moja bratnia dusza…”

{Śmiech}

Chcesz znaleźć swoją bratnią duszę? Otwórz oczy i rozejrzyj się.

A może nowa garderoba pomoże…

Ileż to sposobów wymyśliłeś, by odłożyć w czasie wcielenie prawdy o tym, kim jesteś? Całkiem sporo, prawda? A w każdej chwili, gdy myślisz, że się nudzisz, że ogarnia cię bezczynność… Nie istnieje coś takiego jak bezczynność! Jesteś nieustannie, całkowicie zaangażowany w tworzenie. Jesteś pracownikiem nienależącym do żadnych związków zawodowych – nie masz żadnych przerw w pracy.

{Śmiech}

I otrzymujesz wynagrodzenie natychmiast – za każde stworzenie. Natychmiast!
 Jedyne pytanie, które pozostaje, brzmi: „Czego pragnę?” „Do czego służy ta chwila?” Ja to orzekam. Ja to tworzę. Ja to powołuję do bytu. I zbieram plon. I to wszystko. Nic więcej nie ma. Dlaczego? Bo jesteś całkowicie wolnym istnieniem, trwającym w wolnym umyśle Boga, który nie stawia ci żadnych żądań.

Choć umysł Boga może ci zasugerować jedno: „Rozważ bycie szczęśliwym.” To wszystko. Po prostu rozważ być szczęśliwym. I gromadź swój skarb nie tam, gdzie mól i rdza niszczą, ani gdzie złodzieje włamują się i kradną – lecz tam, gdzie jest Niebo. A czym jest Niebo? Świadomością, twórczością, szerzeniem i miłością. Decyzją, by uzdrawiać, by rozpuszczać wszystko w pokoju. To wielki dar czasu – doskonała wolność, w której trwasz. Nie istnieje coś takiego jak więzienie. Nie istnieje coś takiego jak oddzielenie.

Jak powiedziała dziś do was moja siostra: „Kiedy w końcu uwierzysz?”

Kocham cię – bo wiem, kim jesteś. Kocham cię, bo – i posłuchaj dobrze – nauczyłem się kochać samego siebie bezwarunkowo. A to może poprowadzić tylko ku nieograniczoności. Ty, właśnie ty, jesteś tym, dla którego wszystko zostało stworzone i ustanowione. To ciebie wspiera twoja piękna i cenna Matka Ziemia – która daje ci ciało, jakiego używasz. Miejmy nadzieję, że używasz go dobrze. To dla ciebie śpiewają ptaki każdego ranka. To dla ciebie chmury tańczą o zachodzie słońca wszystkimi barwami. To dla ciebie ta, którą znacie jako moją Matkę, nadal naucza jedynie miłości – każdego, kto zechce słuchać. To dla ciebie każde źdźbło trawy wyrasta z ziemi – by przypominać ci o pięknie życia. I przypominać, że to samo piękno już teraz mieszka w tobie.

Przyjmij to. Posiądź to. Pielęgnuj to. Niech to będzie twoim skarbem. Naucz się – naprawdę – umiłowani przyjaciele, kochać siebie tak, jak Ojciec pierwszy umiłował was i wciąż kocha. Zobacz swoją niewinność i swoją doskonałość. Zobacz pełnię swojej niesamowitej kreatywności – w każdej chwili i z każdym oddechem. A gdy naprawdę pokochasz siebie – całkowicie i bezwarunkowo – tak bardzo, że nie będziesz już tolerował żadnej myśli niebędącej miłością w swojej świadomości, i zrobisz wszystko, co trzeba, by ją rozpuścić – i będzie ci to sprawiać radość – gdy dojdziesz do tego miejsca całkowitej miłości do siebie, znajdziesz się tam, gdzie ja jestem – natychmiast.

Nie, ciało niekoniecznie przemieni się w światło, a 60 tysięcy mieszkańców Santa Fe nie wykrzyknie: „Ooooh, aaaah!” Nie będzie o tym w prasie. Nie powstanie film o tobie w telewizji. Po prostu będziesz wolny. I będziesz chodził po świecie, ale nie będziesz ze świata. I tylko całkowicie oświeceni rozpoznają, kim naprawdę jesteś. Ale ty będziesz wiedział. I nigdy nie zabraknie ci błogości wynikającej z wiedzy: „Ja i Ojciec jedno jesteśmy. A wszystko, co czynię, jest Wolą Ojca. Tam, gdzie kończy się mój umysł – zaczyna się Jego.” A to, co stworzone, i Stwórca, są tak głęboko zjednoczeni, że nie da się powiedzieć, gdzie kończy się jedno, a zaczyna drugie. A jednak zawsze będziesz znać pokorną prawdę, że jesteś stworzony – przez coś tak nieskończonego i rozległego, że mogłem to nazwać tylko: „Abba.”

Bądź więc tym, kim jesteś – i rozpocznij swoją służbę już teraz. Błogosław ten świat swoją świętością. Oświetl go światłem swojej prawdy. Bądź tym, który jest gotów prowadzić – w swoich relacjach, w swoim życiu, właśnie tam, gdzie jesteś. I możesz być pewien, że jeśli coś ma się zmienić, trwając w tym miejscu, nie zdołasz temu zapobiec. Przyjdzie jak cud – na skrzydłach gołębicy – spadnie ci na kolana bez najmniejszego wysiłku. Wysiłek jest z tego świata – i nie ma miejsca w Królestwie.

A jeśli zmagasz się, by odejść od czegoś, czego nie lubisz, być może właśnie to zmaganie cię do tego przykuwa. Zwróć się więc znów ku temu i obejmij to całą miłością, jaką potrafisz przynieść w tej chwili. Może się okazać, że to, co wydawało się twoim więzieniem, było drogą do wolności. A dokąd pójdziesz – nie możesz wiedzieć. Ale w Królestwie mego Ojca jest wiele, wiele, wiele, wiele mieszkań. Światy bez końca.

I już zostałeś przydzielony, tak to powiedzmy. I jest mnóstwo istot, które czekają, aż je poprowadzisz. I kiedy przyjmiesz pojednanie dla siebie, oni cię odnajdą – tak jak ty odnalazłeś mnie, być może przez tego mojego ukochanego brata. Nie musiałem cię szukać. Bo się przebudziłem i wzrastałem w pełni miłości mego Ojca – ty mnie znalazłeś. I właśnie w ten sam sposób – wielu zostało już tobie przydzielonych. Czekają, aż powitasz miłość – jako prawdę swojego istnienia.

Jaką masz pracę do wykonania w świecie? Przebudzić się. Przyjąć Pojednanie. Porzucić iluzję, że jest jakieś miejsce, do którego musisz zdążać. I przyjąć, że nie z siebie, lecz z miłości Ojca – możesz wszystko. A twoja ścieżka zostanie ci ukazana.

Przychodzę, by przyprowadzić do mnie moich przyjaciół – aby mogli poznać prawdę o tym, kim są, i otworzyć ramiona i Serce szeroko – by przyjąć tych przyjaciół, którzy czekają, aż zostaną poprowadzeni. Gdzie więc możesz nauczać miłości? Otwórz oczy na miejsce, w którym właśnie jesteś – i po prostu to zrób.

Na zakończenie więc – dobrze zrozumcie: dotrzymuję słowa. Kiedyś powiedziałem: „Jestem z wami zawsze.” Tu nie ma miejsca na domysły, wątpliwości ani dyskusję.
 Po prostu tak jest. A to, co nazwaliście Shanti Christo, rzeczywiście doświadczy dotyku mojej ręki. Nie tylko mojej – bo przychodzimy, by służyć, wspierać i współuczestniczyć w każdym dziele, które szerzy to, co święte, dobre i piękne – aby cuda mogły zostać dostrzeżone nawet przez tych, którzy w nie nie wierzą. A gdy je zobaczą, ich Serca zostaną poruszone, umysły przebudzone, dusze uniesione – i ich podróż do Domu będzie mogła się rozpocząć.

Możesz być pewien – naprawdę ujrzysz wyrażające się poprzez to cuda. Nie dlatego, że tego od ciebie zażądałem, lecz dlatego, że wizja została przyjęta. A ponieważ została przyjęta i zasiana w dobrej glebie – przyszedłem się z wami bawić. I będę się bawił bez ustanku, aż Niebo rozleje się po obliczu tej najdroższej, najcenniejszej planety. Właśnie tej planety, którą kiedyś nauczono mnie nazywać moją Matką.

Dlatego naprawdę – wiedz, że jestem z tobą zawsze. Śmiej się. Śpiewaj. Tańcz. Baw się. Świętuj. Kochaj. Przytulaj. Pieść. Całuj. Dotykaj. Przypominaj. Mów prawdę. Wspieraj się nawzajem. Bo bez relacji – nie ma Królestwa.

Dziękuję wam za wasz czas. Dziękuję za gotowość do uzdrawiania Syna Bożego. Bądźcie pewni – nigdzie się nie wybieram. Bo jesteście tam, gdzie pragnę być. Bo jesteście stworzeniem mojego Ojca. I kocham was.

Trwajcie więc zawsze w pokoju. Obejmijcie ten świat, a tym samym go uzdrowicie.

Amen.
