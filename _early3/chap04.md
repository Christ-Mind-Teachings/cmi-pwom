---
title: "Oto teraz cel mego życia jest przede mną"
---

<div markdown="1" class="chHead"> 
## Oto teraz cel mego życia jest przede mną


![znaczek]({{page.big-separator}})
{: .omit}

</div>

Teraz zaczynamy.

Zaprawdę, pozdrawiam was, umiłowani i święci przyjaciele. Przybywam zawsze z radością, aby trwać z wami, i rzeczywiście, jak już wam powiedziałem, jestem z wami zawsze. Dlatego przychodzę z radością z miejsca wewnątrz was i wewnątrz mnie, które dzielimy na wieczność. To miejsce nie może być wam odebrane, tak jak nigdy nie zostało odebrane mnie, a w każdej chwili, w każdej myśli i z każdym oddechem, gdy wybieracie - i podkreślam słowo „wybieracie” - by być jedynie obecnością Miłości, jesteście tymi, przez których rozbłyska Światło rozświetlające wszystkie światy.

Czy potrzeba wielkiego cudu, abyś pozwolił temu Światłu jaśnieć przez ciebie? Nie, wystarczy najprostszy z cudów – cud, który już dokonał się w głębi twojego istnienia i nie czeka na to, by się w tobie wydarzyć, lecz czeka na twoje przyjęcie i uznanie, że ponieważ jesteś, Miłość Boga staje się obecna.

Ty jesteś tym, który został posłany w moje imię, tak jak ja zostałem posłany w twoje, ponieważ dzielimy jeden Umysł, jedno Serce i jedną wielką, wieczną Prawdę, a przez całą wieczność istnieje jedynie jedność Ojca i Syna, wszystko, czym jest Bóg, i jedno dzieło stworzenia Boga.

A więc, czy przyłączysz się do mnie? Zamknij oczy ciała. Uwolnij poczucie napięcia z ciała, umysłu, a zwłaszcza z oddechu, i w tej chwili, w tej jednej chwili, pozwól sobie odłożyć na bok to, co uznawałeś za zmartwienia, troski i problemy. W tej jednej chwili pozwól sobie odłożyć na bok wszelkie wyobrażenia, jakie kiedykolwiek miałeś o innych. W tej jednej chwili pozwól sobie odłożyć na bok każde przekonanie, jakie kiedykolwiek miałeś na temat tego, do czego służy świat. I tylko w tej jednej chwili połącz się ze mną w cichym miejscu serca i złóż tam na ołtarzu swoje przekonanie o przeszłości oraz oczekiwania wobec przyszłości.

Uwolnij świat ze swojego umysłu. Pozwól oddechowi płynąć głęboko i swobodnie, bez potrzeby ograniczania go lub kierowania nim. Pozwól mu przepływać przez ciebie delikatnie i lekko, i użyj mocy, która została ci dana, nie po to, by tworzyć, ale by pozwalać – pozwalać sobie naprawdę połączyć się ze mną. A jeśli wierzysz, że to musi być trudne, uświadom sobie, że to tylko przekonanie. Odrzuć je. Zastąp je myślą pełną miłości, która uczy cię, że jedność ze wszystkim, czym jest Jeszua, jest prosta i naturalna, ponieważ umysły połączone w miłości nie mogą być oddzielone od siebie nawzajem.

Poczuj mnie zatem, gdy przychodzę, by teraz z tobą trwać, bo nic mnie nie ogranicza. A jednak nie różnię się od ciebie, gdyż współdzielimy tę samą nieograniczoność, i nie utraciliśmy miejsca pokoju. Trwając bez najmniejszego wysiłku, usłysz te słowa, które nie pochodzą od umysłu ani ciała zewnętrznego wobec ciebie, lecz słuchaj ich tak, jakby wypływały z twojej własnej duszy, przez twój własny umysł i dotykały twoich własnych ust:

„Nie ma nic poza mną. Moja promienność nie zna granic. Moja czystość nie została skalana. Moja niewinność trwa na wieki, a ja jestem otulony Miłością, która jest obecnością Boga. Moje Światło nie ma początku i nie będzie miało końca, a wraz z nim obejmuję wszystko. Wszystko obejmując, wszystko uzdrawiam i wszystko przekraczam.”

„Jestem tym, w którym mój Ojciec ma wieczne upodobanie. Jestem tym, który przyszedł na świat, a świat mnie nie pojął. Przyszedłem, aby przynieść Światło i objawić je moim braciom i siostrom, gdyż nie są oni poza mną, a w każdym z nich, w każdym którego dostrzegam, widzę i poznaję samego siebie. Oni są więc moim zbawieniem. A ponieważ ofiarowuję im swoją miłość bez miary, otrzymuję Miłość Chrystusa.”

„Jestem tym. Jestem tym. Przeżyłem życie każdej istoty, a Światło, które jest Chrystusem, żyje we mnie. Wybierając Światło, rozświetlam wszelką ciemność. Wybierając Miłość, uwalniam się od wszelkich lęków. A ponieważ jestem przebudzony w Miłości Boga, całe stworzenie zostaje we mnie wyniesione.”

„Zniknęło postrzeganie potrzeby cierpienia. Zniknęło postrzeganie braku i straty. Zniknęło postrzeganie, że kiedykolwiek byłem oddzielony od Miłości. A ponieważ obejmuję świat, świat zostaje przemieniony, a teraz mój cel jest przede mną, a Prawda mojego istnienia objawiona. Przychodzę jedynie jako przyjaciel każdego, a ponieważ rozdaję moją miłość, w mojej obecności wszyscy zostają uzdrowieni. I od tej chwili postanawiam, by nigdy więcej nie odchodzić ze świętego miejsca mojego Ojca, a ciało staje się jedynie narzędziem, przez które objawiam moją miłość światu. Żyję, lecz nie ja, lecz Chrystus żyje we mnie: jeden Umysł, doskonały i pełen na zawsze. Jestem Pokojem, który przekracza wszelkie zrozumienie.”

„Jestem Światłem, które rozświetla wszystkie światy. A ponieważ nie istnieją żadne granice, nawet teraz, bez najmniejszego nawet wysiłku, pozwalam mojemu Światłu rozszerzać się, aż dotknie każdego serca w tym jednym małym pokoju, gdyż jestem proszony jedynie o przyjęcie tych, którzy są do mnie posłani. A przyjmując ich, wiem, że i ja jestem przyjęty, a moje Światło uzdrawia ciężar wszystkich serc. Obejmując moich braci i siostry, pamiętam, że jesteśmy jednością.”

Trwaj więc w tym miejscu jedności i nie opuszczaj go. Nie spiesz się, bo gdzie indziej miałbyś pójść, jeśli nie tutaj?

„Kiedyś śniliśmy sen i przez chwilę uwierzyliśmy, że jesteśmy oddzieleni. Ale czas snu dobiega końca, a ponieważ wybieram przebudzenie, moi bracia i siostry mogą przebudzić się we Mnie. To dlatego zostałem stworzony. Jedynie dlatego zostałem posłany. Dlatego przyszedłem na ten świat. Dlatego cierpiałem w tym świecie i w tym celu oświecam ten świat.”

[chwila ciszy]

A teraz, w tej chwili, która jest jednocześnie bez początku i końca, zrozum dobrze, że posiadasz moc, by przebaczyć światu. Jeśli jest ktoś lub jakieś wydarzenie, które kiedykolwiek znałeś i które w jakiś sposób spoczywa niczym łańcuch na twoim sercu, udaj się do tego wydarzenia, wejdź w to doświadczenie, przywołaj tę osobę w swoim umyśle i obejmij ją tym Światłem. Wiedz, że jesteś bezpieczny w tej chwili, aby pozwolić cudom uleczyć wszystko, co było w przeszłości. Zatem wybierz to; wybierz to mądrze, bo niechęć do przebaczenia jest jedyną rzeczą, która kiedykolwiek blokowała twoją świadomość Prawdy i oddzielała ją od twojego umysłu i serca. Przebaczenie jest wielką potrzebą tego świata, a ty jesteś tym, który może je ofiarować.

[chwila ciszy]

A jeśli wydaje ci się to choć trochę trudne, pamiętaj, że nie jesteś sam, bo ja jestem z tobą i z pewnością dam ci moją siłę, dopóki twoja nie stanie się tak pewna jak moja. Weź ją więc. Poproś mnie o nią, a będzie twoja.

[chwila ciszy]

Niektórzy z was zaczynają dostrzegać w tym cichym miejscu pokoju, że rzeczywiście nigdy nie jesteście sami. Bo tak jak ja jestem z wami, tak samo są z wami inni przyjaciele. Zaufaj temu, co czujesz i wiesz – nie umysłem, lecz sercem. Przebacz więc światu, a przebaczysz samemu sobie. A przebaczając sobie, serce zaczyna się otwierać. Zaczyna ufać w bezpieczeństwo, a pokój zostaje przywrócony pamięci.

[chwila ciszy]

A razem jesteśmy Światłem, które rozświetla ten świat.



[Chwila ciszy]

Zacznij teraz pozwalać, by oddech poruszał się nieco głębiej w twoim ciele, jakbyś wdychał samo życie, po prostu mówiąc mu „tak”. Nigdy nie jest przed tobą ukryte, ani przez chwilę. To tak, jakby cała Miłość Boga była miękkim, delikatnym, złotym Światłem, które wlewa się w same komórki twojego istnienia, a ty nie robisz nic poza przyjmowaniem tego, co słusznie należy do ciebie.

[Chwila ciszy]

Jeśli chcesz, po prostu pozwól oczom się otworzyć. Jednak równie dobrze możesz je pozostawić zamknięte, ponieważ to nie fizycznymi oczami można dostrzec istotę tego, co jest jedynie prawdziwe. Naucz się patrzeć oczami serca, a twoja wizja nigdy nie będzie zamglona i nigdy cię nie zwiedzie. 

Jak się macie?

*Dobrze*.

Dobrze, wierzę, że się udało.

Nadchodzi teraz wiele zmian i gobelin, który został utkany, by przywrócić świętego Syna Boga do domu, jest niemal ukończony. Wielokrotnie mówiłem wam, że cud skraca potrzebę czasu. Dlatego we wszystkim nie patrzcie na czas jako miarę tego, jak długo zajmie dopełnienie Pojednania, lecz skupcie swoją uwagę na cudzie, który dzieje się w was i na cudzie, który obejmie twojego brata i siostrę, jeśli tylko mu na to pozwolisz. Nic innego się nie liczy, poza uznaniem, że każda chwila dana wam jest chwilą ofiarowaną po to, abyście mogli być Światłem, które rozświetla i uzdrawia ten świat.

Kiedyś wierzyłeś, że jesteś czymś innym, niż naprawdę jesteś, ale Prawda zaczyna wychodzić na jaw. Jesteś czynicielem cudów. I choć możesz jeszcze tego nie zauważyć, to to, co postanowiliście zrobić razem przez zaledwie kilka chwil, rzeczywiście uwolniło już cuda dla całej ludzkości. Nie jest trudno przynieść Światło światu. Wymaga to jedynie gotowości, by świadomie odłożyć na bok każde wyobrażenie o sobie, które kiedykolwiek pochodziło spoza miejsca pokoju i pewności w twoim sercu. Bo właśnie tam można znaleźć i usłyszeć przewodnictwo Pocieszyciela. Kiedy odłożysz te wyobrażenia, nie tyle tworzysz siebie na nowo, co pozwalasz, aby zostało przypomniane to, kim naprawdę jesteś.

A za każdym razem, gdy wybierasz, by pamiętać, ty, tak właśnie ty, jesteś tym, który podnosi całe stworzenie, całe – każde źdźbło trawy, każdą smugę chmur. Ty jesteś tym, który uzdrawia swojego bliźniego.

Czas poszukiwań dobiega końca, a tym, co się rodzi, jest czas przypomnienia. Przypomnienie nie jest tyle działaniem, co wielkim świętowaniem tego, czego nigdy nie można było nam odebrać. I rzeczywiście, długo czekałem na tę epokę, która teraz weszła w ten wymiar, w ten wasz świat. Bo wkrótce Syn nie będzie już cierpiał męki snu o oddzieleniu.

To, co zaczyna się dziać – a pamiętajcie, że cuda skracają potrzebę czasu, więc gdy dokonuje się to w jednym umyśle, ułatwia to drogę kolejnemu, potem dwóm, czterem, a wkrótce – to, co się dzieje, to fakt, że Umysł przez wielkie „U,” Umysł Chrystusa, zostaje przypomniany w coraz większej liczbie indywidualnych umysłów, jakimi wydają się być.

A gdy pozwalasz, by ten proces dokonał się w tobie, gdy przechodzisz przez ten ostatni mały krąg lęku i wybierasz odrzucenie swojego postrzegania siebie jako oddzielonego od Boga, gdy wybierasz tak śmiały akt, by uznać w swoim umyśle, że niczego nie poszukujesz, bo nic nie istnieje poza tobą, wtedy cud dotknie twojego serca. Oświetli on tę część Umysłu Chrystusa, która została ci dana, i rzeczywiście staniesz się wszystkim, czym kiedykolwiek ja byłem dla ludzkości.

A dzieła, które uważacie, że uczyniłem, te rzeczy i o wiele więcej będziecie czynić. O wiele więcej. O wiele więcej. Będzie to jak porównanie waszego Mercedesa do Forda Model-T, i będziecie zdumieni, że tak wielka moc może przez was płynąć.

Co zatem jest potrzebne, aby doświadczyć cudu? Tylko twoja gotowość, by pozwolić, aby dokonał się przez ciebie, a tym samym dla ciebie. A w ten wieczór głównym powodem, dla którego się pojawiłem, łącząc się z moim umiłowanym i pradawnym przyjacielem, by podzielić się z wami kilkoma słowami, jest jedynie prośba do każdego z was, byście - nawet jeśli nie rozumiecie, co to znaczy, - wybrali w tej godzinie bycie czynicielami cudów. Nie musisz brać udziału w żadnym zaawansowanym kursie. Wystarczy, że będziesz gotowy, aby być do dyspozycji.

Gdzie więc zostaniesz posłany, by czynić cuda? Nie szukaj dalej niż tam, gdzie jesteś. A tam, gdzie jesteś, Światło jest w tobie i nigdy nie zgasło. Światło, które jest we mnie, to Światło, które jest w tobie, a bardzo szybko to rozpoznanie zacznie przenikać do wielu umysłów i będzie się mnożyć i mnożyć. Oświecenie powróci, a wielka i prosta prawda zostanie przypomniana: Chrystus objawiony w Jeszui / Jeszule, Jezusie synu Józefa. Chrystus to po prostu aspekt mojego własnego prawdziwego Ja i nie ma niczego poza mną.

Słyszeliście już, że ten świat jest światem cieni. To nie tylko metafora – to prawda. Dramat rozegrał się w chwili, gdy jako jeden umysł przyjęliśmy myśl, że możemy być oddzieleni od Boga i tworzyć w sposób odmienny od Niego. A jednak już na początku tej jednej myśli zasiane zostało ziarno uzdrowienia i został do nas posłany Ten, który podlewał to ziarno, nawet gdy dalej śniliśmy sny o rozbiciu, lęku i oddzieleniu.

I ziarno zaczęło ożywać. Zaczęło rosnąć. Powoli, krok po kroku, zaczęło kiełkować. A mity, religie, formy duchowości i wizje Prawdy zaczęły powracać do zbiorowego umysłu ludzkości. I choć wydawały się niesamowite i jakby zewnętrzne wobec was, przyszły znikąd indziej, jak tylko z waszego wnętrza. Bo nigdy nie zostaliście narodzeni i nigdy nie zakosztujecie śmierci, a wszystkie ramy czasowe, które kiedykolwiek istniały, są zawarte w was i nie ograniczają was.

Byłeś tam u fundamentów wszystkich światów i będziesz tam, gdzie pozostaniesz, by być świadkiem ostatniego snu – snu przypomnienia, snu świętowania, snu uzdrowienia, w którym rzeczy lęku rozpuszczają się z umysłu świętego Syna Boga.

A jednak ten szczęśliwy sen czeka na twoje proste uznanie, że to ty jesteś Tym – Tym przez wielkie „T” – który został posłany, by ten sen urzeczywistnić, by uczynić go widzialnym dla innych.

Niektórzy z was pamiętają, że kiedy zaczynaliśmy tę pracę kilka lat temu, wspomniałem o czymś. Podzieliłem się wtedy prostą myślą: tęskniłem i czekałem na dzień, w którym moi bracia i siostry przyjdą nie po to, by o cokolwiek zabiegać u mnie, lecz by trwać ze mną i świętować ze mną Prawdę, że święty Syn Boga się przebudził. Zmartwychwstanie zostało dokonane, a szczęśliwy sen zstępuje na ten świat, przemieniając go i przekształcając w Niebo na Ziemi.

Czy to nie wydaje się niesamowite, że coś takiego mogło się wydarzyć, że możemy być świadkiem czegoś takiego? Możesz być pewien, że jedyną naprawdę niesamowitą rzeczą jest to, że kiedykolwiek uwierzyliśmy, iż jesteśmy oddzieleni od Boga. To właśnie jest niewiarygodne. Reszta to tylko szczegóły.

Widzicie więc, że zawsze i wciąż na nowo istnieje tylko jedna rzecz, jedna mała lekcja, którą trzeba przyswoić. A gdy już zostanie przyswojona, wystarczy ją tylko pamiętać, aż ta pamięć będzie z wami w każdym oddechu: 

„Nie ma niczego poza mną, a ja pozostaję takim, jakim stworzył mnie mój Ojciec.”

Gdy będziesz gotów odłożyć na bok postrzeganie zmagań i rzeczywiście odłożyć na bok postrzeganie straty, zrozumiesz, że ten świat nigdy niczego ci nie odebrał. Nie odebrał mnie tobie. Dokąd miałbym pójść? Mnie nie odebrał ciebie. Dokąd ty miałbyś pójść?

Postrzeganie, które narodziło się wraz z ciałem i skłoniło cię do uwierzenia, że jesteście oddzieleni od siebie nawzajem, nigdy nie było prawdziwe. To iluzja. A choć iluzje nie mają żadnej rzeczywistej mocy, mogą sprawiać wrażenie, że potrafią cię zniewolić. Jak więc możesz je rozplątać? Dokonując innego wyboru.

Poprzez gotowość, by pozwolić szaleństwu pojawić się w twoim umyśle, tak byś mógł spojrzeć na świat i powiedzieć: „Aha! To, co widzę fizycznymi oczami, nie jest prawdziwym światem. Prawdziwy świat to świat bezpieczeństwa. Prawdziwy świat to świat doskonałej jedności, w którym wszystkie umysły są już połączone. Prawdziwy świat to świat, w którym nie muszę nic robić, a mimo to wszystko zostanie dokonane przeze mnie. Prawdziwy świat to świat, któremu mogę zaufać.”

Prawdziwy świat, prawdziwy świat, przebudził się w tobie.

A więc to właśnie jest sekret, który wychodzi na jaw. I bardzo szybko nastąpi przejście poza to, co nazywasz okresem nauki, okresem poszukiwań, okresem zmagań, okresem chaotycznego szukania kolejnego nauczyciela, ponieważ poprzedni cię nie „naprawił”. Zamiast tego pójdziesz tam, gdzie zostaniesz poprowadzony, aby świętować w sercu.

Połączysz się z tymi, których liczba rośnie, a którzy wraz z tobą przypomnieli sobie, że tylko Chrystus żyje, i odbędzie się świętowanie na tym planie, które pewnego dnia obejmie całą ludzkość. A wtedy, gdy każdy głos zabrzmi wraz z naszymi, świat przestanie istnieć. I przestanie istnieć tak bez wysiłku, jak powstał na początku – jako rezultat jednej myśli, myśli dzielonej jednakowo przez wszystkie umysły.

To jak bycie na balu kostiumowym, gdzie nagle wszyscy decydują się zdjąć maski i po prostu być obecnością Miłości.

Co myślisz? Czy to byłaby warta zachodu zabawa?

*Tak*.

Czy zdecydujesz się to urzeczywistnić? Widzisz, ja nie mogę tego zrobić. Przykro mi. Nigdy nie mogłem tego zrobić. Miłość czeka na twoje zaproszenie — na twoje zaproszenie — a jednak nie przychodzi z daleka, bo okazuje się być istotą twojej jedynej rzeczywistości. Miłość wszystko obejmuje, ufa wszystkiemu, raduje się we wszystkim. Spogląda poza pozory świata, które są jedynie tańczącymi cieniami i odnajduje siebie w oczach każdego. I rzeczywiście, podróżując daleko, nie porusza się nawet o cal. A spoglądając na najdalszą gwiazdę, dotyka swojej własnej istoty.

Ty jesteś tą Miłością i ty jesteś tym Światłem, a jeśli zechcesz to w pełni uznać, nigdy nie potrzebowałeś mnie ani nikogo innego, aby był twoim nauczycielem. I oto wielka niespodzianka: nigdy cię niczego nie nauczyłem. Niczego. Ani jednej rzeczy. Jedyne, co zrobiłem, to kochałem cię, bo to wszystko, co mogę zrobić.

I przychodziłem w niezliczonych formach, by objawić ci tylko to, czym jesteś. A ponieważ ja widzę to w tobie, ty objawiłeś to mnie. W rzeczy samej.

Każda chwila, absolutnie każda chwila, to nic innego jak okazja, by pokazać, że jestem przebudzony w tobie. Każda chwila to okazja, by pokazać, że jestem przebudzony w tobie. Każda chwila, każda chwila to przestrzeń dla cudów. I nikt nie może ich przynieść, tylko ty. Nikt inny.

Nie możesz pójść do kościoła i modlić się o nie, licząc, że spadną z nieba. Nie możesz modlić się wystarczająco długo ani intensywnie, by spowodować, że cud się wydarzy. Nie możesz wspiąć się na wystarczająco wiele gór ani przepłynąć wystarczająco wiele oceanów. Nie możesz wystarczająco się oczyścić, by sprawić, że cud się wydarzy. Ale możesz odprężyć się i pozwolić cudowi zaistnieć.

Możesz zaczynać każdy dzień, mówiąc: 

„Jedynie cuda mi się zdarzają, więc dziś po prostu będę je obserwował. A ponieważ jestem czynicielem cudów, nauczyłem się, że sam z siebie nic nie czynię, ale Miłość, która mnie stworzyła, czyni wszystko przeze mnie. I jeśli znajduję się w tym miejscu, w tej godzinie, w tej chwili, to nie jest przypadek, więc równie dobrze mogę się odprężyć i cieszyć tym.”

Czym zatem możesz cieszyć się, gdy wydaje się, że świat wokół ciebie się rozpada? Możesz cieszyć się Prawdą. Możesz cieszyć się Prawdą. Możesz zacząć dostrzegać, że nigdy tak naprawdę nie mogłeś cieszyć się światem, który został wokół ciebie skonstruowany. Wydaje się, że nie jesteś w stanie zatrzymać go na tyle długo, by naprawdę się nim nacieszyć Wszystko na zewnątrz ciebie ulega bowiem zmianie.

Ale jest coś niezmiennego w tobie, i kiedy dokonujesz prostego wyboru, by połączyć się ze mną w radości z tego, co jest niezmienne w nas, wówczas zaczyna świecić Światło, które promieniuje z ciebie i przenika pozory świata wokół ciebie. To Światło objawia ci to, co niezmienne we wszystkim, co widzisz.

A to, co oczy serca ci objawiają, co rozświetla twój umysł i przywraca go do pełni, to to, że wszędzie, gdzie spojrzysz, widzisz jedynie oblicze Chrystusa.

To właśnie jest istota tego, co można by nazwać praktyką: świadome dokonywanie wyboru, by dostrzegać oblicze Chrystusa gdziekolwiek spojrzysz, pamiętając, że zawsze jesteś bezpieczny, ponieważ nigdy nie byłeś ciałem. Nigdy nie byłeś fragmentem duszy, zagubionym przez wieki. Nigdy nie byłeś Światłem osądzanym przez Tego, który stworzył cię jako wielki promień Światła.

A skoro nigdy nie byłeś osądzany, nigdy nie będziesz potępiony. Nie sposób, po prostu nie sposób nie odczuwać pełni radości w każdej chwili, gdy decydujesz się pamiętać, że jesteś Światłem, które rozświetla wszystkie światy.

Co myślicie? Czy radość jest tego warta?

*Tak. Zdecydowanie.*

Ale jeśli odczuwasz pełnię radości, jak możesz po prostu siedzieć bezczynnie? Czy kiedykolwiek miałeś to uczucie, jakbyś nie był w stanie zrobić nic innego, tylko siedzieć? Teraz wiesz, że każdy z was doświadczył tego przynajmniej dziesięć tysięcy razy.

A jednak, czy zdajesz sobie sprawę, że tuż za wyborem nowej drogi czeka na ciebie nieograniczona i niepowstrzymana radość? A mimo to nie możesz naprawdę poznać, że ta radość jest w tobie, dopóki nie zdecydujesz się jej ofiarować.

To naprawdę bardzo proste. Wymaga jedynie, byś pozwolił sobie na odrobinę szaleństwa. Byś trochę się odważył. Odłożył na bok wszystkie wyobrażenia, które wydaje ci się, że musisz zachować. Przyszedłeś do tego pomieszczenia, zobaczyłeś rzędy krzeseł i posadziłeś na jednym swoje ciało – ten worek pyłu – a świat nauczył cię, że faktycznie musisz tam siedzieć. Rzeczywiście.

Więc odważ się na trochę szaleństwa i spróbuj, jak szybko możesz przytulić każdego i nikogo nie ominąć. Przytul mocno, pocałuj w policzek i śmiej się na całego. Sprawdź, jak szybko możesz to zrobić.

{Grupa zaczyna się przytulać, całować i śmiać.}

Marc: Kiedy to wszystko się zaczęło, Jeszua poprosił mnie, żebym otworzył oczy, a jako że czasami lubię trwać w tej przestrzeni… zawahałem się. Więc powiedział: „Marc, proszę, otwórz oczy.”

Jak się masz?

*Wspaniale.*

W porządku.

*Czy Jeszua mógłby opowiedzieć o roku 1993?*

Jeszua powiedział: „Oczywiście. Jeśli uważasz, że to ważne.”

*To ważny rok.*

Co chciałbyś o niego zapytać?

*Cóż, och, to naprawdę trudne w tym momencie. Ludzie szepczą do mnie „wspólnota”. To oczywiście bardzo ważne wydarzenie, które nastąpi w moim życiu w nadchodzącym roku, a także w życiu innych, którzy będą chcieli się w to zaangażować. Nie wiem, co jeszcze mogę powiedzieć, bo już to powiedziałeś – że musimy być tą obecnością Miłości i wierzyć w cuda. Co więc jeszcze można chcieć wiedzieć? Ale wszystko, co możesz powiedzieć, będzie wspaniałe. Dziękuję.*

Chciałbym powiedzieć, Robin, że kiedy o tym mówiłeś… wiesz, ja w tej chwili nadal widzę Jeszuę bardzo wyraźnie i odczuwam jego obecność i kiedy mówiłeś: ‘Co tu jeszcze można powiedzieć?’ Jeszua – nie potrafię zrozumieć, jak on może robić to jeszcze pełniej, niż już to robi – rozpromienił się i szeroko uśmiechnął, naprawdę szeroko i powiedział: „Ach, w końcu.”

To, co należy pamiętać w procesie, który niektórzy z was przechodzą w związku z tym, co nazywacie wspólnotą, to fakt, że jest ona odzwierciedleniem tego, co głęboko w sobie wybieracie, by wnieść do swojego życia i uczynić widzialnym – najpierw dla siebie, a następnie, przez rozszerzenie, i ponieważ wszystkie umysły są połączone, by pokazać to światu.

Wspólnota odzwierciedla kulminację wyborów, które budowały się znacznie dłużej, niż moglibyście sobie wyobrazić, wyborów, w których serce zaczyna wybierać comm-unity – czyli komunię – a to zawsze wymaga odłożenia na bok poczucia oddzielonego „ja.” Można by to postrzegać jako poświęcenie, ale nie można poświęcić tego, co nigdy nie było prawdziwe.

Dlatego, w nadchodzącym roku, doświadczycie przyspieszenia w łączeniu określonych energii, które pozwolą na urzeczywistnienie na poziomie fizycznym tego, co nosicie w swoich sercach jako wizję. Wielokrotnie mówiłem wam, że ten proces będzie wymagał okresu oczyszczenia, ponieważ ta wspólnota będzie wtedy reprezentować czystość serca, czystość intencji, czystość zrozumienia, że to nie wy jesteście twórcami ani wykonawcami, lecz tymi, którzy dokonują wyboru, by pozwolić, aby to dokonało się przez was.

Okres oczyszczenia był więc czasem, w którym niektóre umysły zostały skonfrontowane z miejscami, których postanowiły w sobie nie uzdrawiać. Jednocześnie doprowadził inne umysły do uznania, że pewna konkretna forma wyrazu niekoniecznie jest tym, do czego są powołane. Jednak wsparcie dla tego procesu będzie obecne i będzie się rozwijać.

W miarę jak to zacznie się urzeczywistniać na poziomie fizycznym, wiele innych osób zacznie być przyciąganych jak magnes przez to, co pokazujecie, i pojawią się niemal samoistnie, bez waszego aktywnego poszukiwania. Będzie to dla was dowodem prostej Prawdy, która rodzi się w was – że nie jesteście proszeni, by „robić”; jesteście jedynie proszeni, aby „być”.

A kiedy zdecydujecie się być tylko obecnością Miłości, Światło w was musi z konieczności promieniować na zewnątrz, dotykając innych umysłów, które dzielą z wami podobną wizję i które w głębi serca dokonały wyboru dołączenia do was w tworzeniu tego przejawu.

Zachowajcie to zrozumienie w sobie – a mówię do was jako do tej niewielkiej grupy, która postanowiła rzucić się na głęboką wodę, nie wiedząc, co czeka za rogiem. I to właśnie jest przykładem tego, co każda dusza i każdy umysł musi zrobić.

Wymaga to – z perspektywy oddzielenia – gotowości, by rzucić się w nieznane, zaufać temu, czego nie widzimy i odłożyć na bok lęki, które powstały w wyniku tego, co widzimy.

Zastanów się nad tym dobrze. Zaufanie to zawsze zaufanie do tego, co niewidzialne i wydaje się nieznane. A jednak to właśnie to, co niewidzialne i nieznane, jako jedyne może być godne zaufania, ponieważ jest to obecność Boga w tobie i Bóg tworzący poprzez Swoje jedyne dzieło: ciebie.

A więc najważniejsze jest to, by nie było w tym dążeniu żadnej powagi, bo dokładnie tego nauczył cię świat. A ty jesteś proszony, by uwolnić świat, aby mogło w tobie nastąpić odwrócenie myślenia. Jeśli świat był miejscem powagi, zrób dokładnie odwrotnie. Rozumiesz? „Chcesz powiedzieć, że mam być szczęśliwy?”

Prawdziwe szczęście pojawia się, gdy w końcu przenikniesz i dotkniesz w sobie miejsca poznania, w którym zostaje ujawnione, że nigdy nie było żadnej innej prawdziwej możliwości.

Wspólnota nigdy nie dotyczy oddzielenia, ponieważ wspólnota w ogóle nie opiera się na lęku. Nie myśl więc, że ta wspólnota będzie przykładem tego, co znaczy wycofać się ze świata. Przeciwnie, będzie demonstracją tego, jak niewinne serca i umysły mogą z prostotą pozwolić, aby cuda się przez nie dokonywały.

To właśnie dlatego kiedyś powiedziałem wam, że w tej wspólnocie nie będzie miejsca na energie, w których wciąż pozostaje osąd, bo osąd jest jedynie oddzieleniem i upieraniem się przy nim. A to, co może zostać ujawnione w tej zabawie – nazwijmy to zabawą, a nie pracą – ma być unaocznieniem odwrócenia procesu myślenia świata.

Dlatego potrzebne są śmiech, taniec, śpiew, zabawa i sadzenie ziarna w ziemi z wielką radością i wdzięcznością za plon, który już z niego wyrósł. A więc, czy jesteście gotowi, by wprowadzić to wszystko w życie?

*Absolutnie.*

Tak. A jednak, drogi przyjacielu, nie tak dawno temu wielki ciężar beznadziei spoczywał na twoim sercu, czyż nie?

*Och, tak. Naprawdę poważnie zastanawiałem się, czy nie zrezygnować z tej ziemi; był to taki ciężar.*

Jak to teraz odczuwasz?

*Cudowne błogosławieństwo.*

Co spowodowało tę zmianę?

*Ludzie. Otwarcie się na wszystko. Po prostu przyzwolenie. Zmiany w moim życiu. Pojawiło się wiele różnych czynników, ale ogólnie rzecz biorąc, powiedziałbym, że to było jak otwarcie się wewnątrz mnie.*

W końcu to dostrzegłeś. Czy widzisz, jak wciąż istnieje ta drobna tendencja do myślenia: „Cóż, to musiało być coś na zewnątrz, co sprawiło, że to się stało.” Odwrócenie procesów myślowych świata ujawnia ci, że nic nie dzieje się na zewnątrz, poza tym, co jest odbiciem wyboru dokonanego w sercu. No i proszę, udało ci się to pojąć.

Innymi słowy, drogi przyjacielu, ciężar beznadziei osiągnął punkt, w którym nie byłeś już w stanie go dłużej znosić. I choć nie pamiętasz dokładnego momentu, z głębi duszy po prostu pojawiła się jedna myśl: „Dokonuję wyboru, by widzieć to inaczej.”

W tym momencie ten, kogo nazwałem Pocieszycielem, jedynym Nauczycielem, którego przewodnictwo nigdy nie błądzi, zaczął do ciebie przychodzić – na długo przed tym, zanim spotkałeś kogokolwiek z osób w tym pokoju. Pocieszyciel zaczął przygotowywać scenę, kierując cię w stronę, która mogła służyć procesowi uzdrowienia i przebudzenia, potrzebnego do tego, byś w swoim postrzeganiu mógł ujrzeć przemianę ciężaru w błogosławieństwo.

To, co nazywane jest Duchem Świętym, jest twoim sługą, a nie twoim panem, a cud nie może się wydarzyć, dopóki o niego nie poprosisz. Ponieważ poprosiłeś, cuda przyszły. A jeśli teraz przychodzą w określonym tempie, wyobraź sobie, jakiego jeszcze większego przyspieszenia doświadczysz, gdy będziesz je przyjmować z wdzięcznością.

Coś otworzyło się w tobie. I wiedz, że każdy umysł w tym pokoju jest wdzięczny, że tak się stało, ponieważ gdy twój głos wybrzmiewa, drogi bracie, również wybrzmiewają głosy wszystkich innych.

Pamiętaj więc zawsze, że największym darem, jaki możesz komukolwiek ofiarować, jest pozwolenie, by twój głos wzniósł się w Świetle, aż stanie się jedynie Światłem. I ciesz się tym procesem.

Czy to ma dla ciebie sens?

*Dziękuję. Tak, ma sens.*

*Jeszua, mam pytanie. Jeszua, wspomniałeś, że to czas oczyszczenia i że wiele starych wzorców i rzeczy będzie się pojawiać.*

Będzie się pojawiać?

*Już się pojawiają. Czy mógłbyś dać jakieś wskazówki, jak przetwarzać i radzić sobie z tymi „negatywnymi aspektami” siebie, które tak naprawdę nie są prawdziwe, aby… znaleźć lepsze sposoby na uzdrowienie? Czasami wydają się bardzo silne i przytłaczające, i tracę z oczu to, kim jestem w tym wszystkim, próbując nadal funkcjonować w tej rzeczywistości. To jest naprawdę trudne, potrzebuję wskazówek, by to zrozumieć.*

Gdybym powiedział ci, że musisz znaleźć sposób na radzenie sobie z negatywnymi aspektami samej siebie, byłbym kłamcą i najgorszą rzeczą, jaka mogłaby ci się przytrafić.

Pamiętaj, droga przyjaciółko, że nie istnieje coś takiego jak negatywny aspekt w tobie. Widzisz więc, że w sposobie, w jaki sformułowałaś pytanie, sama ujawniłaś sedno tego, dlaczego te wydarzenia, te emocje wydają się tak przytłaczające – ponieważ nieświadomie postanowiłaś się z nimi utożsamić.

To brzmi jak świetna idea metafizyczna. I, swoją drogą, jest prawdziwa. Jak więc sobie z tym poradzić? To, czego pragniesz się nauczyć, to jak być obecnością Miłości, niezależnie od okoliczności.

W Rzeczywistości nie można się tego nauczyć w przyszłości ani nie jest to owoc znoszenia sytuacji, które wydają się przytłaczające. Znoszenie takich rzeczy może doprowadzić cię do końca ich pozornego przejawiania się, ale zapewniam cię, że powrócą w innej formie. Myślę, że tego nie chcesz.

To, co jest wymagane, to pełne zrozumienie, że tylko Światło może pozbyć się ciemności. Tylko Światło. Analizowanie ciemności, lęk przed nią, walka z nią czy znoszenie jej, nigdy jej nie usunie. A to właśnie stara się zrobić ta część umysłu, którą nazywamy ego. Robi to po to, aby sprytnie znaleźć miejsce, gdzie można ciemność ukryć. Zamknie drzwi i powie: „Ach, dobrze, teraz mogę zająć się swoim życiem.”

Ale to nie jest twoja droga. Twoim wyborem jest zacząć pozwalać na ujawnienie się pewnych rzeczy, które wcześniej nie zostały uzdrowione. A co zostało uzdrowione? Nie sytuacje, bo one nigdy nie są dokładnie takie same. To, co nie zostało uzdrowione, to sposób, w jaki postanowiłaś postrzegać te rzeczy. Dlatego uczucie przytłoczenia jedynie odzwierciedla stary wzorzec. Czułaś się przytłoczona już wcześniej.

Droga przyjaciółko, to, czego pragniesz się nauczyć, to, jak uświadomić sobie w każdej chwili, gdy nasila się uczucie przytłoczenia, że właśnie wówczas, w tej chwili, musisz dokonać nowego wyboru. Właśnie wtedy użyj mocy wyboru, która została ci dana – bo to jedyna moc, jaka kiedykolwiek została ci dana – aby odwrócić umysł od tego, co postrzega jako narastające uczucie przytłoczenia, i zadać sobie tylko jedno pytanie: „Gdzie i komu mogę teraz ofiarować Miłość?”

W chwili, gdy wydaje ci się, że statek tonie, odwróć swój umysł i zadaj sobie to pytanie: „Gdzie i komu mogę teraz ofiarować Miłość?” Co się wtedy stanie? W twoim umyśle pojawi się obraz kogoś lub czyjeś imię, a ja – ponieważ jestem twoim przyjacielem – z twoim pozwoleniem pomogę w tym.

Nie wahaj się, nawet jeśli wydaje ci się, że to całkowicie szalone i dlatego chciałabyś opuścić daną sytuację lub odłożyć na później coś, co wydaje się wymagać twojej uwagi. Skieruj całą swoją uwagę na osobę, która pojawiła się w twoim umyśle. Jeśli możesz do niej zadzwonić, zrób to. Jeśli możesz ją odwiedzić, zrób to. Jeśli te rzeczy nie są możliwe, utrzymuj ją w swoim umyśle, aż nic innego nie będzie tam obecne, i rób tylko jedno – ofiaruj jej Miłość.

Czy to wydaje się przytłaczające?

*Nie*.

Wiem, że to wydaje się niemal zbyt proste – ale Prawda jest prosta. Droga przyjaciółko, to, co teraz się w tobie pojawia, dzieje się tylko dlatego, że byłaś gotowa uchylić małą zapadnię i pozwolić niektórym cieniom wzbić się w górę.

Pamiętaj, że ten świat nigdy nie da ci szczęścia ani pokoju, a wszystko, czego kiedykolwiek doświadczyłaś i wszystko, co widzisz wokół siebie, odzwierciedla pewną jakość energii, w którą uwierzyłaś, że musi być obecna w twoim życiu. W końcu, kiedy umysł zostanie całkowicie skorygowany, nie będzie niczego poza Światłem – Światłem, które przewyższa nawet potrzebę posiadania ciała.

Jeśli to prawda – a zapewniam cię, że tak jest – oznacza to, że właśnie teraz jesteś błogosławiona. Nikt nigdy nie powiedział, że błogosławieństwa przychodzą w opakowaniach ozdobionych różami. Jesteś błogosławiona możliwością dokonania fundamentalnej zmiany w tym, jak wybierasz postrzeganie tego, co się wydarza.

Uczucie przytłoczenia wynika ze starego wzorca utożsamiania się z tym, co się dzieje, ponieważ w przeszłości postrzegałaś podążanie za nakazem Miłości jako coś, co oznacza stratę i poświęcenie.

Nie jesteś sama, a to, przez co przechodzisz właśnie teraz, jest bardzo, bardzo, bardzo ważnym etapem w twoim własnym procesie przebudzenia. Bardzo ważnym. Czy wiesz, czym jest to, co nazywa się inicjacją? Słyszałaś o tym? Nie umniejszaj tego, co się teraz w tobie pojawia. Możesz na to spojrzeć jako na proces inicjacji. Czas, by stać się trochę wojownikiem, tak.

Droga przyjaciółko, nie jesteś sama. Wciąż będą chwile, gdy wszystko wyda się przytłaczające. Pamiętaj jednak, że nie jesteś sama, a jeśli tylko zechcesz, oddaj mi wszystko, co wydaje się przytłaczać. Po prostu mi to oddaj. Nie odkładaj tego na później. Po prostu mi to oddaj, a następnie skup się na pytaniu, które ci dałem.

Świat jest iluzją i nie ma nic, co mogłoby zostać utracone, kiedy wybierasz miłość, czego nie otrzymasz stokrotnie w zamian – w postaci tego, co przynosi lekkość, radość i pokój. A jeśli oznacza to, że cały świat wokół ciebie musi zostać kompletnie przebudowany, to tak się stanie, a to, co ci się ukaże, sprawi, że będziesz się dziwić, jak mogłaś kiedykolwiek czuć się przytłoczona. Jesteś tak blisko tego.

Gotowa spróbować?

*Tak. Bardzo dziękuję.*

Droga przyjaciółko, dziękuję. Dusza w swoich podróżach przychodzi do progu Królestwa milion razy. Dlaczego? Bo próg ten zawsze znajduje się tuż obok. Ty postanowiłaś nie pozwolić, by ta okazja przemknęła obok, i poprosiłaś z głębi swojego jestestwa – oboje wiemy, że to prawda – wołałaś w swoich modlitwach o ostateczne uzdrowienie i przebudzenie, aby twoje dary mogły być naprawdę ofiarowane światu. Czyż nie jest tak?

*Tak*.

W rzeczy samej. I tak właśnie będzie: ponieważ poprosiłaś, otrzymasz. Zaufaj, droga przyjaciółko, bo nie jesteś sama. Nawet teraz, w tej jednej chwili, nie jesteś sama, bo twoi bracia i siostry są w pełni z tobą w tym wszystkim. W rzeczy samej.

Nie blokuj tego. A wszyscy, kierujcie całą Miłość, wsparcie i wdzięczność, jaką tylko możecie. Dziękujcie tej drogiej przyjaciółce, bo naprawdę wybrała przebudzenie i pozwoliła, by przeszłość odeszła.

[Chwila ciszy]

Nie powstrzymuj łez. Skieruj swoją uwagę do wewnątrz na moment. Poczuj to, co jest do ciebie wysyłane, i przyjmij to. Jesteś cała i jesteś miłowana.

[Chwila ciszy]

Czy czujesz delikatne ciepło, jakby zstępowało na ciebie?

*Tak*.

Czy zauważasz, jak to ciepło, przynajmniej częściowo, zdaje się dotykać górnej części twoich pleców? Czy to czujesz?

*Tak*.

Dlaczego więc miałabyś kiedykolwiek myśleć, że mnie przy tobie nie ma? Nie jestem tutaj, gdzie to ciało siedzi na krześle. Jestem z tobą i nigdzie się nie wybieram, dopóki to się nie dopełni.

Droga przyjaciółko, czyż nie wołałaś, by ponownie połączyć się ze mną?

*Tak*.

Jak to możliwe, że dowiedziałaś się o jednej prostej książce? Jak to możliwe, że znalazłaś się we właściwym miejscu i czasie, by spotkać starszego brata, przez którego ta praca została przekazana? A wszystko to doprowadziło cię do tego momentu, bo poprosiłaś.

Boże, modlitwa działa.

[Śmiech]

*Dzięki Bogu.*

Właśnie.

Pewnego dnia, droga przyjaciółko, będziesz się śmiać, jak nigdy wcześniej. Tak, i myślę, że macie w waszym świecie, jakąś taką piosenkę czy coś podobnego: „Cały świat będzie śmiał się razem z tobą.”

Właśnie tak, o wiele lepiej. Czy to poczułaś? Wpuściłaś mnie trochę głębiej. Nie blokuj tego. Właśnie tak. Tak.

[Szloch]

**Marc**: Jestem tu tylko telefonem. Jestem obecny, ale ktoś jest dokładnie tam. To nawet zabawne. Jeszua chce, żebym ci przekazał, że zostaje z tobą. Przynajmniej wie, jak robić dwie rzeczy naraz. {Śmiech.} To szalone.

*Czy mógłbyś odpowiedzieć na moje pytanie? Zadaję je tobie czy Jeszui? To trochę mylące.*

*Podczas mojej prywatnej sesji z Jeszuą kilka tygodni temu rozmawiałam z nim… cóż, w każdym razie, przede wszystkim, wiele niesamowitych rzeczy zaczęło się dziać u niektórych z nas, odkąd to okno Światła zostało otwarte. Podczas mojej prywatnej sesji z Jeszuą rozmawiałam z nim o jednym z moich przewodników. To jest jeden z moich przewodników. Powiedział, żebym nazywała go Mark, i zapytałam, kim on jest. Wydawało mi się, że jest kimś więcej niż tylko zwykłym przewodnikiem i nauczycielem dla mnie, a czuję do niego taką miłość, ale Jeszua powiedział, że muszę sama się tego dowiedzieć.*

*Cóż, zrobiłam to i odkryłam, kim on jest, słuchając serca, a nie umysłu. I dokładnie to samo wydarzyło się u czterech innych osób w ciągu tego tygodnia. Połączyły się ze swoimi bratnimi duszami lub bliźniaczymi płomieniami, a dwie z nich siedzą obok mnie. Czy Jeszua mógłby coś o tym powiedzieć?*

**Marc**: Jeszua po prostu stoi tam bardzo spokojnie. Prosi mnie, żebym zapytał cię, co powinno zostać powiedziane?

*Dlaczego to się dzieje? Nie wiem. To wydarzyło się dla pięciu z nas. Nie wiem. Czy to coś, co zdarza się wielu ludziom?*

**Marc**: On chce, żebyś bardzo dokładnie zastanowiła się nad tym, że skoro to dzieje się z tobą, to dzieje się również z każdym innym, i że tak jak postępowałaś zgodnie z instrukcjami i zaufałaś swojemu wewnętrznemu poznaniu w sercu, tak samo wiesz już teraz, że nie musisz kwestionować tego, co się dzieje, ponieważ wiesz, co się dzieje. To się nazywa cudami.

*Zdecydowanie tak.*

Cudów nie trzeba rozumieć. Wystarczy je świętować. Droga przyjaciółko, w ciągu zaledwie kilku krótkich tygodni uwolniłaś się od ciężaru tysiąca światów.

*To na pewno. To wspaniałe.*

I to będzie stawać się coraz bardziej cudowne, gdy będziesz pamiętać, że zawsze możesz zaufać swojej zdolności, by w swoim sercu odnaleźć wszystko, czego potrzebujesz w danej chwili. Innymi słowy, pytanie, które się w tobie pojawiło, to tylko słabe i zamierające echo starego wzorca, który próbował ci wmówić, że nie możesz ufać swojemu wewnętrznemu poznaniu.

A jednak cuda, zarówno w tobie, jak i wokół ciebie, zaczęły na nowo przywracać ci pewność, że twojemu sercu można zaufać. To właśnie tam znajduje się przejście prowadzące do życia. Dlatego czujesz się tak dobrze – bo życie wraca.

*Miłość wraca do mnie.*

W rzeczy samej. To jedno i to samo. Czy widzisz więc, że to, co starałem się ci przekazać, musi być prawdą: ponieważ pozwoliłaś, aby cud wydarzył się w tobie, ułatwia to tym po prawej i lewej stronie, by pozwolili, aby stało się to również w nich. A gdy oni na to pozwalają, tobie staje się łatwiej przyjąć kolejny cud, i taniec oraz świętowanie prawdziwych przyjaciół trwa wiecznie.

Pamiętaj zatem, że cudów nie należy kwestionować. Wystarczy je świętować. A świętowanie to podlewanie gleby, z której wyrośnie dziesięciokrotnie więcej cudów. Więc wy troje musicie jedynie tańczyć razem i mówić „Juhu” tak często, jak to możliwe.

Droga przyjaciółko, gdy weszłaś dziś wieczorem do tego pokoju, kilka osób, które znają cię od pewnego czasu, spojrzało na ciebie ponownie. Poczuli i rozpoznali – nie tyle fizycznymi oczami, co oczami serca – że coś bardzo głębokiego się w tobie zmieniło.

*Zdecydowanie tak.*

Czy to nie dotyczy kilku z was? Czy widzicie więc, że ofiarowaliście wszystkim dar waszej własnej gotowości, by porzucić szalone postrzeganie i przypomnieć sobie, że Prawda już w was jest? Pozwoliliście, by ta Prawda was wyzwoliła.

A ponieważ inni widzą blask, który zaczyna przez was promieniować, przypominają sobie własny. Ofiarowaliście największy z możliwych darów, a to dopiero początek. Będziemy musieli nazwać was kosmicznym Świętym Mikołajem.

[Śmiech]

*To ja byłam pierwszą osobą, której to się przydarzyło, a zaledwie kilka dni później Penne, a potem pozostała trójka.*

No proszę. A potem kolejne sześć osób, kolejne sześć tysięcy, a potem kolejne sześćdziesiąt milionów, i Światło zostaje przypomniane, a Niebo zstępuje na Ziemię. W rzeczy samej.

*Dziękuję*.

**Pytanie**

*Jeshua, wydaje mi się, że w tym procesie widzę nasze umysły jako jedno, a nasze zdolności dostępne dla każdego, kto ich potrzebuje, niezależnie od tego, czy znajduje się dwadzieścia mil stąd, czy tutaj, a bratnie dusze tutaj i wyżej współpracują, pomagając.*

Tak.

**Marc**: Jeszua mówi, że to wszystko, co może na to naprawdę powiedzieć. Oczywiście, odpowiedź brzmi: tak.

*To wspólnota lub rodzina? Czyż nie?*

Oczywiście. Syn jest jeden. Jeden Umysł i jedno Serce. A ta rodzina obejmuje wszystkich, ale droga do tego rozpoznania wiedzie przez przypominanie sobie tych, którzy w trakcie swojego doświadczenia w całej historii zostali w jakiś sposób wyróżnieni. Zaczynasz więc od zebrania kilku starych przyjaciół, którzy kiedyś zostali wyodrębnieni z całości w ramach dramatu. Rozumiesz?

Ale to przez uznanie swojego bezpieczeństwa i miłości w ich obecności na nowo rodzi się w tobie siła. Rozpostrzyj swoje skrzydła trochę szerzej i ostatecznie otocz nimi całość stworzenia. W rzeczy samej zaczynasz dostrzegać wizję, przypominać sobie, że wszystkie umysły są zjednoczone w jednym. A to musi oznaczać, że Chrystus jest teraz w tobie. I właśnie to świat próbował kiedyś nauczyć cię zapomnieć.

*Widziałem uzdrowicieli wszelkiego rodzaju. I niezależnie od tego, czy uzdrawiali przez rozmowę z kimś, czy przez wibrację, mieli zdolność docierania do siebie nawzajem poprzez swoje umysły, aby pomóc tej osobie, nawet jeśli ona nie była tego świadoma. To wszystko po prostu tam było — przepływało od każdego z nas do każdego z nas, wtedy gdy było potrzebne.*

W rzeczywistości to właśnie dzieje się przez cały czas. Cały proces przebudzenia to jedynie proces przypominania sobie tego, co od zawsze było prawdą. Wizja ta odnosi się zarówno do tego, co jest, jak i do tego, co zostanie ukazane w polu czasu.

Ponieważ czas został stworzony zasadniczo przez błąd, jako miara oddzielenia, tak też czas zostaje przekształcony w narzędzie, dzięki któremu jeden Umysł, święty Syn Boga, dostrzega w rzeczach czasu odbicie Prawdy o Sobie. Nadejdzie czas, gdy wszystkie dary będą współdzielone równo przez każdego, i to właśnie oznaczać będzie koniec wyjątkowości oraz przypomnienie sobie Jedności.

Twoja wizja, drogi przyjacielu, ukazuje ci to, co jest wiecznie prawdziwe i objawia, co ma się wydarzyć. Czy rozumiesz?

*Tak*.

Tak, rozumiesz. Mówiłem, że to nie potrwa długo, zanim przyjdę do ciebie i znów mnie poczujesz.

*Tak*.

Musisz tylko mieć się na baczności, bo nigdy nie wiesz, gdzie to się stanie.

*Czy mogę zadać kolejne pytanie w związku z tym? Czy wiąże się z tym jakaś odpowiedzialność? Mam wrażenie, że to rodzaj pracy, która jest wykonywana. To nie tylko… to jest dar, to jest cud, ale to także część pracy polegającej na podnoszeniu świadomości poprzez Miłość, radość i otwarcia, w które wzrastamy.*

Czy bycie przebudzonym wiąże się z odpowiedzialnością? Tak. Na początku procesu odpowiedzialność ta ma tendencję do wydawania się ogromną lub przytłaczającą, ponieważ nie jest jeszcze w pełni jasno postrzegana. Zakres twojej odpowiedzialności nie zna granic. Obejmuje każdego brata i każdą siostrę, każde źdźbło trawy i najdalsze gwiazdy.

A jednak, ponieważ wszystkie umysły są połączone i nie ma nic poza tobą, droga do wypełnienia tej odpowiedzialności polega na tym, by trwać w pokoju, by być obecnością Miłości dokładnie tam, gdzie wydajesz się być. Gdy to jedno zostanie osiągnięte, odpowiedzialność za wniebowstąpienie zostanie zaakceptowana i urzeczywistniona.

Odpowiedzialność nie oznacza, że musisz stać się bardzo aktywny, biegać i robić wszystko to, co wydaje się robić każdy inny. Każdy ma swoją rolę do odegrania.

A jeśli chcesz poznać wolę swojego Ojca wobec ciebie, zapytaj: „Gdzie teraz jestem? Kto jest przede mną? Jaka myśl rodzi się w moim umyśle, wypływając z serca? Kto potrzebuje delikatnego telefonu i przypomnienia o miłości? Kto potrzebuje mojego dotyku?”

I to wystarczy, ponieważ wszystkie umysły są połączone.

Czy istnieje odpowiedzialność? Och, tak. Czy jest przytłaczająca? Nie, ponieważ wszelka moc na Niebie i Ziemi została dana świętemu Synowi Boga.

Za każdym razem, gdy spoczywasz w pokoju, cicho pamiętaj, że Miłość jest twoją jedyną rzeczywistością. Sięgnąłeś poza siebie, pieściłeś i obejmowałeś całe stworzenie, a kochać tego, kto jest tuż przed tobą w danej chwili miłością Chrystusa, to kochać wszystkich jednakowo. Dziękuj Bogu, że tylko o to jesteś proszony.

Czy to jest dla ciebie pomocne?

*Tak. Bardzo dziękuję.*

I pamiętaj, nigdy nie możesz powiedzieć, że czas pracy się skończył, i żaden związek zawodowy nie wstawi się za tobą.

**Pytanie**

*Jeshua, chciałbym zadać pytanie dotyczące pojęcia łaski.*

Ach, jeśli wystarczająco zapłacisz, możesz ją dostać. Ciekawe określenie, które Kościół miał na te rzeczy: odpusty. Co chcesz wiedzieć o łasce?

*Cóż, moje rozumienie łaski jest dość powierzchowne. Jest w pewnym sensie związane z dawnymi naukami Kościoła i tym podobnymi, ale myślę, że chciałbym dowiedzieć się więcej o idei, że jest ona nam darowana. Jest nam ofiarowana za darmo, bez względu na to… mimo naszych usiłowań, by ją zdobyć. To coś w rodzaju przyzwolenia, otwarcia się i przyjęcia Światła.*

Brzmi dobrze, bardzo trafny opis.

*Chciałbym osobiście poznać, czym jest łaska w moim życiu. Co ty na to?*

Jesteś pewien?

*Cóż, tak. Pracuję nad przyzwalaniem. Choć brzmi to trochę jak oksymoron.*

Przyzwalanie jest rzeczywiście kluczem, który otwiera wrota łaski. A jednak przyzwalanie nie jest działaniem w zwykłym sensie tego słowa. Zostaje opanowane wtedy, gdy każda próba stworzenia lub osiągnięcia tego, co postrzegasz jako swoje najwyższe dobro, całkowicie zawodzi, i zaczynasz odkładać na bok postrzeganie siebie jako twórcy i wykonawcy.

Klucz przyzwalania jest kluczem, który otwiera Niebo, a jednak to nie ty wkładasz ten klucz do zamka. Umieszcza go tam dla ciebie nikt inny, jak sam Bóg.

Przyzwalanie jest więc procesem, w którym oddajesz klucz z powrotem Temu, Kto ci go podarował, z pełnym zrozumieniem, że nigdy nie wiedziałeś, jak go użyć ani do czego służy. Gdy oddajesz klucz, stajesz się pusty i wyciszony, i jesteś gotów przyjąć wszystko dokładnie takim, jakie jest, nawet jeśli oznacza to, że nic nigdy się nie zmieni.

Rezygnujesz z iluzji, że jest jakieś miejsce, do którego musisz się udać, a nawet jeśli takie miejsce istnieje, wiesz, że nie wiesz, jak tam dotrzeć. A potem spoglądasz na siebie z łagodnością i ofiarowujesz sobie przebaczenie, przebaczenie, drogi przyjacielu.

Rezygnujesz z wysiłku, z prób określanych jako staranie. Porzucasz samą koncepcję „pracowania nad tym.” W tym sensie właśnie na tym polega przebaczenie.

I na swój sposób pozwalasz Ojcu wiedzieć, że po prostu jesteś pusty, a jeśli taka jest Jego wola, pozostaniesz pusty przez całą wieczność, bo to już nie ma znaczenia.

Niektórzy nazywają to ciemną nocą duszy, i rzeczywiście taką będzie, jeśli twoim wyborem będzie patrzeć na to z perspektywy lęku. Ale jeśli po prostu pozwolisz sobie to zrobić i powiesz: „A co tam. Nic innego nie zadziałało, więc po prostu to odpuszczę i oddam serce Bogu,” On weźmie od ciebie klucz, umieści go w zamku i przekręci.

A drzwi otworzą się same, bo po to zostały stworzone. I wtedy Światło wypełni miejsce, które zostało opróżnione ze wszelkiego śladu postrzegania i przekonania, że musisz coś zrobić, stworzyć lub osiągnąć, aby się zbawić.

Gotowy, by przestać próbować? Czy jesteś gotowy, by przestać się starać?

*Och, absolutnie. Absolutnie.*

Dobrze. Zrób więc tylko jedną rzecz: dziś wieczorem, gdy położysz głowę na poduszce, zrób to, co właśnie ci opisałem. Nie w nadziei, że to zadziała, lecz dlatego, że naprawdę rozumiesz, że nic innego nie można już zrobić. Nic. A potem po prostu zaśnij. I daję ci tę obietnicę: pewne cuda zaczną się pojawiać, pewne zmiany zaczniesz odczuwać w sobie. Zaufaj im. To, o co prosisz, nie jest od ciebie daleko.

Jednak jest jeden warunek: Będziesz musiał to przyjąć. Uczciwy układ?

*Uczciwy. Dziękuję.*

Drogi przyjacielu, nie masz teraz pojęcia, co właśnie uwolniłeś. Nie masz naprawdę pojęcia, co w tej chwili puściłeś ze swojego wnętrza. Ale dowiesz się.

*Dziękuję.*

Nie dziękuj mi. Sam z siebie nic nie czynię. W rzeczy samej.

**Pytanie**

*Jeshua, mój drogi brat, Cliff, poprosił mnie, żebym zadał ci pytanie w jego imieniu. Pyta, jak najlepiej może służyć w swoim życiu w przyszłości?*

**Marc**: Jeszua prosi mnie, żebym powiedział ci, Howardzie, że kiedy będziesz rozmawiał z Cliffem, przekaż mu, że ponieważ zapytał – nie z ciekawości umysłu, lecz z czystości serca – został uwolniony od przeszłości i że musi zrobić tylko jedną prostą rzecz: jeśli każdego dnia zwróci się do swojego wnętrza i zapyta Jeszuę, co ten chciałby, aby zrobił tego dnia, zacznie bardzo szybko rozwijać zdolność komunikacji z nim.

Ten proces będzie wzmacniany, tak że w dniu, w którym Cliff zostanie, jak sam to postrzega, „uwolniony,” rzeczywiście będzie to uwolnienie. Więź między Cliffem a Jeszuą została nawiązana i umocniona dzięki jego gotowości do zadania tego pytania. Ono nie pochodzi z umysłu. Ono pochodzi z serca. A ponieważ pytanie zostało zadane z tego miejsca, odpowiedź już została udzielona i Cliff będzie ją słyszał za każdym razem, gdy zwróci się do swojego wnętrza, pomyśli o Jeszui i zapyta.

*Dziękuję.*

**Pytanie**

*Jeszua, w zeszłym tygodniu, w ciągu zaledwie kilku dni, wydarzyło się kilka niezwykłych rzeczy, które chyba mają coś wspólnego z tym oknem Światła. Otrzymałem dzieło sztuki i czułem, że otacza je aura… przesłania. Potem dostałem list od znajomych, którzy wyprowadzili się z naszej okolicy. Mieli dziecko, które urodziło się z tą samą wadą co ja – spina bifida (rozszczep kręgosłupa) – i to dziecko nagle zmarło podczas operacji. Sekcja zwłok nie wykazała żadnej medycznej przyczyny śmierci. Płakałem z tego powodu.*

*Potem poszedłem do toalety. Kiedy wstałem i spojrzałem na to małe wybrzuszenie na plecach, miałem dziwne przeczucie, jakbym porzucił swoje ciało. Staram się to wszystko zrozumieć. Byłem u ortopedy w połowie grudnia i powiedział, że wszystkie trzy części mojego mięśnia, dotkniętego chorobą, działają i według niego wracają do zdrowia. Ten cud wydarza się we mnie, a jednocześnie dzieje się wiele innych rzeczy, związanych z Reiki i moim postrzeganiem. Czy możesz pomóc mi zrozumieć, co oznacza śmierć tej dziewczynki bez medycznego uzasadnienia, mój smutek z tego powodu i moje wrażenie, jakbym porzucił swoje ciało?”*

Drogi przyjacielu, dzieje się tutaj u ciebie kilka rzeczy naraz. Po pierwsze, zawsze pamiętaj, że w rzeczywistości śmierć nie istnieje. Ta osoba, którą postrzegasz jako dziecko, nie umarła i nigdzie nie odeszła.

Doświadczenie, które miałeś po otrzymaniu tej wiadomości, to, co nazwałeś porzuceniem ciała, było momentem, w którym niejako przeszedłeś przez drzwi i uwolniłeś się od postrzegania siebie wyłącznie jako ciało. To było coś więcej niż tylko koncept czy myśl – ty tego naprawdę doświadczyłeś.

*To nie była tylko myśl.*

Nie. To pierwsze zdarzenie, które postrzegasz jako śmierć, wywołało w tobie reakcję i pomogło ci wejść w ten stan. Dlaczego? Ponieważ kiedy usłyszałeś tę wiadomość, poruszyła w tobie miejsce współczucia. Poruszyła także poczucie pokrewieństwa i bliskości z tym dzieckiem.

*Ta dziewczynka była piękna.*

Tak. I ty, jako dusza, tak jak ją postrzegasz, pragnąłeś móc przekazać swoją miłość temu dziecku. Śmierć pomogła ci zrozumieć, że jedynym sposobem, aby to zrobić, było porzucenie postrzegania siebie jako wyłącznie ciała. I rzeczywiście, w tej krótkiej chwili, przekazałeś swoją miłość tej istocie, temu umysłowi. Przez moment. A przecież tylko tyle potrzeba.

Połączyłeś się z tą istotą w miejscu, które jest wiecznie prawdziwe, poza pozorem oddzielenia, jaki ukazują ci fizyczne oczy i zmysły. To doświadczenie nie trwało zbyt długo, ponieważ zauważyłeś, że coś poczułeś inaczej. Rozumiesz? I wtedy to wcześniejsze postrzeganie zaczęło powracać.

Ale to w porządku, bo gdy raz przejdziesz przez takie drzwi, staje się to coraz łatwiejsze. A to samo w sobie przyspieszy proces uzdrawiania ciała. Czy widzisz, jak to wszystko się łączy?

*Tak. To część procesu cudownego uzdrawiania mojego ciała.*

Tak.

*Postrzegałem siebie jako duszę, która tak naprawdę nie mieszka w moim ciele.*

I nie było to tylko postrzeganie, doświadczyłeś tego.

*Tak, dokładnie. To nie była myśl. Czułem, jakbym porzucił ciało.*

To trochę tak jak można sobie wyobrazić, jak to jest stać w ulewnym deszczu, albo można to faktycznie przeżyć.

*Racja. W porządku.*

Teraz pamiętaj, utrzymuj to dziecko w swoim sercu. Myśl o niej. A kiedy o niej myślisz, pozwól, aby to uczucie powróciło – uczucie współczucia w sercu i pragnienia, by rozszerzyć i przekazać miłość. To będzie bardzo pomocne.

*Dziękuję.*

Ale to jest pomocne tylko wtedy, jeśli chcesz, aby cuda nadal trwały.

*Chcę. Dziękuję.*

Dobry wybór.

*Wysłałem jej rodzicom kartkę, ale nie wiem, czy będą gotowi, żebym się tym z nimi podzielił.*

Nie, jeszcze nie są gotowi.

*Też tak myślałem. Dziękuję.*

**Marc**: No i jak się wszyscy mają?

*Świetnie.*

Dobrze.

*Świetnie, ale jestem zmęczony.*

Świetnie, ale zmęczeni, tak?

*Mam kolejne pytanie.*

**Marc**: Jeszua sugeruje, żebyśmy… spędzili chwilę razem. Po prostu przesuńcie swoje krzesła tak, żebyście mogli usiąść naprzeciw kogoś. Wybierz dowolną osobę.

[Grupa tworzy pary]

**Marc**: Czy wszyscy mają już kogoś? Może warto by było, żeby z kilku trójek zrobić pary. Lepiej uważajcie – dużo cudów zdaje się tam dziać.

*Dlatego się przesiadłem.*

**Marc**: A teraz po prostu weźcie kilka głębokich oddechów i pozwólcie sobie naprawdę spojrzeć w oczy osobie przed wami.

Rozluźnijcie ramiona. To nie wymaga wysiłku. Kiedy patrzycie w oczy swojego partnera, naprawdę pozwólcie, by każda myśl o przeszłości zniknęła. Poczujcie, jakbyście nie mieli absolutnie żadnego miejsca, do którego musicie się udać. Nie ma nic do osiągnięcia. Nie ciążą wam żadne zmartwienia.

I zacznijcie pozwalać, by przez oczy wydarzyło się uczucie przenikania – tak, jakby było tylko Światło, po prostu Światło, promienne i lśniące.

[Chwila ciszy]

A teraz delikatnie, w swoim wnętrzu, zacznij powtarzać: „Widzę tylko siebie. Widzę tylko Chrystusa.” I pozwól, aby całe Światło i Miłość, które wiesz, że Chrystus w sobie ma, promieniowały przez twoje oczy i były ofiarowane osobie przed tobą.

[Chwila ciszy]

„Widzę tylko siebie. Widzę tylko Chrystusa.”

[Chwila ciszy]

Poczuj, jak to Światło po prostu się rozszerza, rośnie i promieniuje. Poczuj, jak zaczyna przynosić poczucie radości.

[Chwila ciszy]

Pozostając w tym bardzo wyjątkowym i świętym miejscu, poświęć chwilę, by użyć daru swoich słów i powiedzieć osobie przed sobą: „Dziękuję ci za to, kim jesteś.” Powiedz to, co wydaje ci się odpowiednie, wyrażając to z głębi swojego jestestwa.

[Grupa dzieli się swoimi odczuciami.]

Nie bójcie się przytulić, jeśli czujecie, że to dobra chwila.

Dobrze. Zamknijmy więc dzisiejszy wieczór. Przesuńmy krzesła na bok.

[Grupa utworzyła bliski krąg, obejmując się i śpiewając razem przy muzyce z kasety Johna Astina.]
