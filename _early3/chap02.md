---
title: "Wielkanoc"
---

<div markdown="1" class="chHead"> 
## Wielkanoc


![znaczek]({{page.big-separator}})
{: .omit}
</div>

Pozostań w ciszy. Zamknij oczy. Poczuj pokój, który przewyższa wszelkie zrozumienie, otwierając serce, uwalniając się od fałszywych wyobrażeń, jakie trzyma umysł, i prosząc, aby nawet świątynia, którą dała ci Święta Matka, naprawdę się otworzyła i przyjęła pokój, darowany Świętemu Synowi Boga jeszcze przed powstaniem czasu. Proś i przyjmij obfitość, która pochodzi ze stołu naszego Ojca. Przyjmij ją głęboko do najgłębszych zakamarków swojego jestestwa, bo rzeczywiście przyjęcie tego pokoju oznacza obdarowanie nim całego Synostwa.

I rzeczywiście, Święty Ojcze, przyszedłem dziś, zrzuciwszy kajdany fałszywych wyobrażeń, które były moim światem, i złożyłem je na ołtarzu mojego serca. W rzeczy samej, powstałem tego dnia i powróciłem do Ciebie w prostocie i czystości, w jakich mnie pierwotnie stworzyłeś. Przeszłość, którą stworzyłem w błędzie, odeszła, a ja już nigdy nie odejdę z Twojego świętego miejsca.

Ty, Panie, jesteś Dawcą życia, a ja, Twój Syn, niosę życie wszystkim światom i służę Światłości, która przewyższa wszelką światłość i pragnie przywrócić stworzeniu jego właściwy cel i przeznaczenie. A Ty zastąpiłeś Twoją Miłością, Twoją łaską i Twoim pokojem to, co złożyłem na ołtarzu. Albowiem sam z siebie nic nie czynię, lecz to Ty Ojcze jesteś poprzeze mnie Twórcą wszystkich cudów, które od tego momentu postanawiam przynieść na ten świat.

Jestem pokojem, który przewyższa wszelkie zrozumienie. A zrozumienie przeszłości to świat, który już dobiegł końca. Podróż się zakończyła, a sen, który w rzeczywistości nigdy nie musiał być powołany do istnienia – sen o wielu, wielu światach i niezliczonych wędrówkach – dobiegł końca. Tutaj i teraz powróciłem, przekroczywszy próg pomiędzy światem a Królestwem. Trwam jedynie w tym miejscu doskonałej Światłości i już nigdy go nie opuszczę.

W rzeczy samej, jestem Światłem świata i w radości przejdę resztę dni, które zostały mi dane na pobyt w tym świecie, tak aby nie było ani jednego dnia, w którym nie dawałbym Twojej doskonałej Miłości moim braciom i siostrom. Jestem taki, jak Ty, i od tej chwili nie patrzę już na zewnątrz, by widzieć innych. Dostrzegam jedynie blask mojego Ja, wybierając widzenie wyłącznie Miłości, która leży u podstaw i jest fundamentem wszystkiego, co postrzegam. A ponieważ widzę oblicze Chrystusa, wszystko uświęcam.

Pokój niech będzie z Jednorodzonym Dzieckiem Boga. Poczuj, jak to Światło zstępuje na ciebie. Poczuj, jak przepływa przez ciebie. Raduj się w swoim sercu tego dnia, bo jest on twój, a przeszłość została ukrzyżowana, umarła i została pogrzebana, a Prawda o twojej jedynej rzeczywistości zaprawdę zmartwychwstała. Przyjmij ją zatem, abyś znów mógł nią być. 

A Tobie, Święty Ojcze, my, Twoje Dzieci, składamy nasze błogosławieństwa i dziękczynienie. Każdy dzień spędzamy we wdzięczności i radosnym ofiarowywaniu Twojej Miłości. Albowiem tylko ją dając możemy ją otrzymać, a pragniemy jedynie przyjąć obfitość z Twojego stołu. Ta obfitość jest nieskończona, wieczna, niekończąca się, i przyjmujemy to, co przygotowałeś dla nas. Przeszłość nie powstanie już więcej, aby być ciężarem dla mojego pokoju, bo wybieram jedynie rzeczywistość mojego zjednoczenia z Bogiem. 

A zatem, w rzeczy samej, otwórzcie oczy. Całkiem niezły sposób na rozpoczęcie popołudnia.

Czy pokój jest więc czymś trudnym? Wcale nie. Czy zamęt i brak pokoju są trudne? Och, zdecydowanie tak. Ale to już przeminęło, a jeśli chcesz go dobrze przyjąć i wraz z nim tę prostą modlitwę, możesz zawsze do niego powrócić, gdy tylko na moment wydaje się, że siła przyciągania tego świata próbuje zniszczyć twój pokój i skierować uwagę twojego umysłu z Królestwa na świat. Pokój jest zawsze obecny w tobie. Można by powiedzieć, że został nieco uaktywniony, i jeśli nie usłyszałeś przy tym dźwięku fanfar – to dobrze. Bo pokój, który przewyższa wszelkie zrozumienie, musi również przewyższyć to zrozumienie, które zakłada, że osiągnięcie ponownego zjednoczenia – lub przypomnienia sobie jedności z Bogiem – musi być czymś tak wielkim i wspaniałym, że wręcz zwala z nóg. Tymczasem największe cuda przychodzą łagodnie i bez trudu do spokojnego umysłu i otwartego serca: rozpoznanie, że jesteś tym, kim faktycznie jesteś.

I widząc to, nie możesz powstrzymać radości, że w tym dniu, tej godzinie i tej chwili — bez względu na to, jaki to dzień, godzina czy chwila — wybierasz bycie tym, który powstał z przeszłości, tym, który postanowił powstać ponad wszystkie lęki: lęk przed niedostatkiem, lęk przed stratą, lęk przed utratą przewidywalności — znasz ten lęk, prawda?

„Cóż, jak mogę być w pokoju, jeśli nie wiem, co wydarzy się jutro?” A jak możesz być w pokoju, jeśli nieustannie próbujesz przewidzieć, co się wydarzy jutro? Aby to zrobić, musisz opuścić chwałę tej obecnej chwili. A przecież tutaj, przed twoimi oczami, rozpościera się Królestwo Niebieskie – w każdym źdźble trawy, w każdym powiewie wiatru, w biciu serca, w twoim bracie lub siostrze. Tutaj jest jedyny moment i jedyne miejsce, w którym możesz szerzyć swoją Miłość. I w rzeczy samej, zmartwychwstały Chrystus wie, że szerzenie Miłości w pełni wystarcza.

A co wymaga przewidywania, jeśli nie to, czemu nie ufasz? A jeśli nie ufasz temu, co może nadejść jutro, czyż nie mówisz, że Bogu nie można zaufać? Interesujący dylemat logiczny, prawda?

A zatem podróż, w rzeczy samej, była długa. Niezliczone światy powstały. A z jakiej gleby się zrodziły? Ze świętego Umysłu Chrystusa, który dokonał chwilowego wyboru, by śnić sen – sen oddzielenia, by wędrować przez pola usiane szczątkami tego, co umarłe i umierające. Bo wszystkie iluzje zaczynają się w czasie i dlatego muszą w czasie dobiec końca. Jakie więc zbawienie możesz znaleźć w tym, co pojawia się i przemija? Jakie ciało może przynieść ci pokój? Jaka kariera może cię zaspokoić? Nie ma ani jednej rzeczy na tym świecie – ani jednej – która kiedykolwiek przyniosła ci pokój, którego poszukujesz. A to dlatego, że pokój ten nie znajduje się na zewnątrz ciebie.

I nie ma na tym świecie ani jednej rzeczy, która przeszkadzałaby w poznaniu tego pokoju, bo jedyną zasłoną, jaka kiedykolwiek istniała, była zasłona myśli, którą wybrałeś, by się jej trzymać: „Jestem oddzielony od Boga.” To przynosi zaciśnięcie i lęk. To rodzi oddzielenie, zwątpienie i niepokój. Ale to już przeminęło i może pozostawać nieobecne na zawsze, jeśli z każdym oddechem wybierzesz, by tak było – by spoglądać na świat przemieniony, świat, który już nigdy nie może niczego ci odebrać, ponieważ rozpoznajesz, że nie możesz od niego nic zyskać.

Ale to, co masz i posiadasz, zostało ci dane, zanim rozpoczęło się to całe przedstawienie. Ten kielich przelewa się obfitością przez całą wieczność, a ty od czasu do czasu z niego popijasz, tylko po to, by odstawić go na ołtarz i powiedzieć: „Muszę zająć się swoimi sprawami, a nie sprawami mojego Ojca. Muszę wciąż próbować tworzyć inaczej niż Bóg, a zatem dam swoją Miłość mojemu bratu, a najlepszym sposobem na to, oczywiście, jest upewnienie się, że samemu sobie jej odmówię.” Lecz jeśli nie jestem godzien Miłości, jak mogę ją ofiarować komuś innemu?

A zatem ten, kto przyjmuje głębię Miłości Ojca, nie może nie uwolnić się od iluzji oddzielenia i dostrzega jasno, że jedynym zadaniem, które pozostaje, jest dawanie Miłości Boga każdemu – w pełni i bez miary, nie czyniąc jednych wyjątkowymi, a innych nie. Rozejrzyj się dookoła. Kogo widzisz, kogo chciałbyś uznać w swoim sercu za bardziej wyjątkowego od innych? Nawyk takiego myślenia sprowadza cię z powrotem do świata oddzielenia i lęku. „Będę cię kochać, ale jednak nie zamierzam cię kochać, dopóki się nie poprawisz.”

Takie podejście tworzy to, co nazywa się rozdwojeniem umysłu. Kiedy mówisz: „Będę kochać ciebie, ale nie ciebie,” w istocie mówisz: „Będę kochać pewną część siebie, podczas gdy inną będę odrzucać.” A przecież, zaprawdę, nie możesz dojść tam, gdzie ja jestem, dopóki nie pokochasz całości swojego istnienia. W rzeczy samej, aby objąć całość.

Czy możesz sobie wyobrazić, ile światów stworzyłeś? Ile podróży odbyłeś? Są one niezliczone, jak ziarnka piasku na plażach tej planety. A jednak możesz objąć każdą z nich. Możesz objąć te chwile, kiedy byłeś mordercą. Możesz objąć każdą chwilę, w której byłeś „złym człowiekiem” równie łatwo, jak obejmujesz każdą myśl pełną miłości, którą kiedykolwiek miałeś. A kiedy obejmujesz to, co w swoim świecie nazywasz cieniem — każdy podstępny czyn, każdą krzywdzącą myśl, którą uważasz za swoją — obejmując to, możesz to uwolnić, bo obejmujesz to Miłością Chrystusa, Światłem, które rozprasza wszelką ciemność.

A gdy potrafisz spojrzeć na każdą taką myśl i każdy świat, który kiedykolwiek stworzyłeś w błędzie, i potrafisz śmiać się z tego, wtedy, w rzeczy samej, jesteś wolny, by przyjąć prawdziwy świat, odłożyć na bok i zapomnieć każdą niekochającą myśl. Bo widzisz, nigdy nie stworzyłeś niczego poza myślą. A światy, które widziałeś na ekranach swojego umysłu, są niczym innym jak myślą, a to ty wybierasz jakość tej myśli. To ona tworzy soczewkę, przez którą postrzegasz.

Czy nie zechciałbyś razem ze mną dokonać wyboru, by ujrzeć świat powstały w chwale, w którym Synostwo jest prowadzone ku pełnemu przebudzeniu, a każde wydarzenie, które ma miejsce, służy temu przebudzeniu? I choć świat uznałby cię za szalonego, możesz spojrzeć na traumę i katastrofę, podskoczyć z radości i zawołać: „Dziękuję Ci, Ojcze. Przyjmuję tę chwilę i wniosę do niej moją Miłość.”

Czy widzisz, że już jesteś wolny od świata? Już teraz jesteś wolny od świata i nie ma w tobie niczego, co wymaga naprawy, poza ujrzeniem siebie takim, jakim ja jestem. A gdy naprawdę dojdziesz do miejsca, w którym ujrzysz siebie takim, jakim ja jestem, nie będziesz mnie już potrzebował, więc schowam się w zaciszu Nieba.

A może lepiej – przyjdę i będę z tobą tańczył.

Tobie, drogi i święty Synu Boga, zostało dane, byś tańczył ze sobą w każdym związku. Nieważne, czy trwają one chwilę, czy całe życie – to naprawdę nie ma większego znaczenia. W każdym związku możesz zobaczyć siebie i uznać, że w dramacie przebudzenia Synostwa przychodzenie i odchodzenie jest w porządku, bo w Prawdzie nigdzie nie odchodzisz. Kroczysz ze swoim świętym bratem i razem idziecie ku Bogu. Na tej planecie nie dzieje się nic innego. Nie dzieje się nic, prócz przebudzenia Syna Bożego.

Bo czyż jakikolwiek krzywdzący czyn naprawdę przynosi zadowolenie temu, kto go popełnia? Znasz tego, którego nazywają Saddamem Husajnem? W swoim szaleńczym dążeniu, by udowodnić własną winę, jedynie przyspiesza swoją podróż ku obliczu Boga. Jego droga doprowadzi go twarzą w twarz z Miłością, a wtedy, w rzeczy samej, padnie na kolana i przez chwilę będzie żałował każdego krzywdzącego czynu, jaki kiedykolwiek popełnił. Poprosi o przebaczenie. I otrzyma je, bo już zostało mu dane. I ten, który był mordercą, stanie się jak święty.

Zatem zrozum, że gdy twój brat lub siostra uczynili coś, co cię zraniło, masz moc, by podziękować za to i spojrzeć im w oczy, widząc jedynie Chrystusa. Bo jeśli doświadczasz tego zranienia, oznacza to, że wciąż kurczowo trzymasz się szalonego przekonania, że Syn Boży może zostać zraniony. Musisz utożsamić się z iluzją oddzielenia, zanim będziesz mógł przyjąć, trzymać się i pamiętać o zranieniu. A zranienie można przezwyciężyć jedynie Miłością. Tymczasem świat uczy cię, by się go lękać, a gdy nadejdzie, by zakopać je głęboko w komórkach ciała i głęboko w psychice, starając się nigdy więcej na nie nie spojrzeć.

A w tym dniu, w tym cennym i najświętszym ze wszystkich dni, ukochani przyjaciele, drodzy tancerze Światła, dane jest wam odkryć każdą dawną krzywdę, która, jak wierzycie, została wam kiedykolwiek wyrządzona, odkryć po to, by owe krzywdy unieść na dłoniach, spojrzeć na nie z Miłością i pozwolić im odejść. Uzdrowienie nie jest trudne i aby uleczyć ranę nie potrzeba tysiąca lat. Uzdrowienie wymaga jedynie prostoty jednej decyzji – pozwolić krzywdom i zranieniom odejść, ponieważ przynieśliście do nich Światło i Miłość Boga.

A jeśli są tacy, którzy weszli w wasze życie tylko po to, by was następnie opuścić i czujecie się zranieni, to dlatego, że mieliście nadzieję coś od nich otrzymać. A kiedy zabierają oni swoje ciało i odchodzą gdzieś indziej, wierzycie, że straciliście źródło tego, czego, jak sądzicie, potrzebujecie – a to jest iluzja. Potrzebujecie tylko tego, co otrzymaliście dzisiaj: pokoju Bożego, który przewyższa wszelkie zrozumienie.

Czy jest w ogóle możliwe, byśmy choć jednego dnia nie radowali się razem? Albowiem powiedziałem wam, że jestem z wami zawsze – i to miałem to na myśli. To nie była tylko kwiecista figura retoryczna. Mówiłem to całkiem poważnie. W rzeczy samej, jestem z wami zawsze, aż do końca tej Ziemi, tego świata i tego stworzenia. Czyż nie dołączysz zatem do mnie, by odtąd każdego dnia świętować jako dnia zmartwychwstania? W rzeczy samej, aby powstać jeszcze zanim uniesiesz głowę z poduszki i powiedzieć: „Tak, Jeszua, jestem z Tobą. Zatańcz ze mną przez chwilę.” Aby świętować Prawdę naszej jedynej rzeczywistości i uczynić tę rzeczywistość fundamentem, z którego działasz, myślisz i oddychasz przez cały swój dzień.

A gdy ten dzień dobiegnie końca, oddaj go. Wymaż go z siebie. Nie zabieraj ze sobą do snu ani jednego błędnego postrzegania. Tak jak zaczynasz każdy dzień, świętując swoje zmartwychwstanie, tak samo kończ każdy dzień, dziękując Miłości, która uniosła cię ponad świat.

Twój świat uczy cię, by trzymać się wszystkiego, co niedokończone, wszystkich starych zranień i nieść je ze sobą. Lecz za każdym razem, gdy mówisz: „Jestem jedynie świętym Synem samego Boga i przyjmuję moje Królestwo,” jesteś uwalniany od tego ciężaru. Nie mówisz tego z wielką powagą, lecz z radością, z tak nieograniczoną radością, że nie sposób jej pomieścić w komórkach tego ciała. A jeśli nie możesz jej pomieścić, musi wypłynąć z ciebie i dotknąć twoich braci i sióstr. Musi ich wręcz porazić swoją siłą.

Czy wiesz, że masz moc, by machnąć ręką i wysłać tyle promieniującego światła przez to pomieszczenie, że nie sposób, by osoby w nim obecne tego nie poczuły?Postrzegaj więc to ciało jedynie jako symbol. Zobacz w nim świątynię, która zawiera wszystko. A kiedy unosisz swoje ręce, czy możesz dostrzec, że symbolizuje to twój wybór, by objąć całe stworzenie? By uświadomić sobie, że nie może istnieć oddzielenie między tobą a innymi? To, co wydaje się odległością między ciałami, jest tylko optycznym złudzeniem, ponieważ to nie ty mieszkasz w ciele. To ciało powstaje w tobie.

A zatem, gdy unosisz swoje ręce, możesz objąć całe stworzenie i przyciągnąć je do swojego serca. Tam możesz je dotknąć Miłością Chrystusa i uzdrowić. Nie miej co do tego wątpliwości, ponieważ wkrótce ujrzysz, jak na tym świecie wydarzą się wielkie zmiany – w rzeczy samej, dokonuje się wielkie przyspieszenie; Syn Boży zaczyna pojawiać się wszędzie. Zobaczysz cuda uzdrowienia, nawet fizycznego ciała, a dokonywać ich będą ci, którzy nigdy nie wyobrażali sobie, że mają taką moc. To właśnie o nich mówi się: „Błogosławieni cisi, albowiem oni na własność posiądą ziemię.”

To właśnie ty jesteś cichym, który posiądzie Ziemię. W tobie tkwi moc uzdrawiania. Masz moc szerzenia Miłości, bo nie możesz jej nie dawać sobie samemu. A jeśli boisz się powiedzieć coś swojemu bratu czy siostrze, lękając się: „Co oni o tym pomyślą?” – pamiętaj, że w istocie mówisz tylko do siebie.

Jeśli sam siebie nie osądzasz, to jaki osąd mogą wydać na ciebie inni? Czy widzisz, jak to działa?

Czy jesteś gotów wcielić to w życie? A gdy poczujesz wewnętrzne poruszenie, może lekkie drgnienie oka, nie lękaj się i powiedz to, co Duch Święty chciałby wypowiedzieć przez ciebie. Bowiem dar, który w ten sposób ofiarujesz, przynosi cud, a cud ożywia i rozjaśnia świat. I dzięki temu, co zostaje przez ciebie dawane, całe stworzenie przybliża się do swego Stwórcy.

Nie wstrzymuj żadnego impulsu, by wyrażać Miłość. Pamiętaj jednak, że Miłość nie jest twoją własnością, bo Miłości nie można posiadać – można ją jedynie rozdawać. I właśnie dając, otrzymujesz.

Nic nie może cię skrzywdzić. O tak, w rzeczy samej, można zaatakować ciało. Ale jest ono tylko prochem ziemi. Nic nie czuje i nic nie wie, poza tym, co ty poprzez nie myślisz. Jest twoim doskonałym sługą.

Czy znasz to, co zwie się traumami, z którymi niektórzy ludzie zmagają się przez całe życie? Dzieje się tak dlatego, że nakazali ciału, by trzymało się każdej krzywdzącej myśli i umniejszało lub odrzucało każdą myśl pełną miłości. A ci z was, którzy w tym świecie… może znacie kogoś, kto pracuje jako tak zwany „terapeuta”. Powinni oni zrozumieć, że trudność w uzdrowieniu nie wynika z samej traumy. Trauma nigdy nie była przyczyną. Problemem jest wybór umysłu, by się jej kurczowo trzymać, ponieważ wierzy, że zasługuje jedynie na krzywdzące myśli.

Wielu z was wie, co znaczy zapomnieć o miłujących myślach, które były wam okazywane przez całe życie. Gdy ogarnia was depresja lub samotność, dzieje się tak dlatego, że postanawiacie skupiać się jedynie na krzywdzących myślach – tych, które podtrzymują dramat oddzielenia. A jednak korzystacie ze swojej nieskończonej wolności, by to robić, choć równie dobrze możecie wybrać myśli pełne miłości. Są one nie tylko o wiele radośniejsze, ale także potężniejsze, ponieważ uzdrawiają.

Ciało, w rzeczy samej, przechowuje wszystko, co postanowisz do niego wysłać w swoich myślach. Na świecie jest wielu, których nazywa się lekarzami, uzdrowicielami, terapeutami ciała, i którzy spędzają mnóstwo czasu, próbując pomóc ciału uwolnić się od starych wzorców. Jednak być może zostali niewłaściwie nauczeni, patrząc na ciało wyłącznie jak na mechaniczne urządzenie, a na chorobę jak na funkcjonowanie komputera, który przestał działać prawidłowo – i jeśli tylko poprawimy jego„okablowanie,” komputer powinien wyzdrowieć. Tymczasem ciało jedynie odzwierciedla jakość myśli, które są do niego wysyłane.

Dlatego największe uzdrowienia dokonują się, gdy wybierasz zjednoczenie z umysłem tego, kto przychodzi po uzdrowienie, i widzisz go jako przebudzonego, powstałego i uzdrowionego. A jeśli on na to pozwoli – a ty rozpoznasz, czy możesz użyć słów, by powiedzieć mu, że uzdrowienie jest możliwe teraz – gdy zrozumie moc swojego własnego umysłu, ponieważ zobaczy ją w tobie - czy widzi ją w tobie? - a zatem, gdy zobaczy tę moc w tobie, wówczas znajdzie wiarę i odwagę, by ogłosić, że jest Synem Bożym, że jest w pełni miłowany i nigdy nie zgrzeszył. Został stworzony w Miłości i w niej pozostaje. Wówczas powie nawet komórkom swojego ciała: „Bądźcie więc teraz przemienione w doskonałe narzędzie Miłości. Bo to właśnie Miłość teraz wybieram, uwalniam każdą raniącą myśl i zachowuję tylko te pełne miłości.”

A wtedy, widzisz, dzieją się rzeczy zwane cudami i ci z twojego środowiska uzdrowicieli drapią się po głowach, zastanawiając się, co właściwie zaszło. Dlatego w terapii nikt tak naprawdę nie potrafi wyjaśnić, co się dzieje, bo w istocie nic się nie dzieje. Jest jedynie trwanie w czasie i jest, miejmy nadzieję, przyjaciel pod postacią terapeuty, który cierpliwie kocha pacjenta, aż pacjent zdecyduje się dokonać nowego wyboru. A wówczas przychodzi uzdrowienie.

Dlatego bądźcie cierpliwi wobec swoich braci i sióstr, tak jak ja byłem cierpliwy wobec niektórych z was.

Oto dzień pełen chwały. Pamiętaj zawsze, by go uświęcać. Przypominaj sobie o nim każdego ranka, zanim uniesiesz głowę z poduszki. Każdy dzień jest dniem Wielkanocy, a ty możesz ofiarować sobie jedynie białe lilie – symbol twojej niewinności, czystości i doskonałości - leżące w tobie niczym ocean, który zbyt długo był powstrzymywany tamą.

To wy jesteście tymi, którzy szerzą miłość na świecie i wam daję mój pokój, moją Miłość, moją pewność i wiarę w was, bo wiem, że jesteście dokładnie tacy, jak ja. A jeśli mój Ojciec mógł działać cuda przeze mnie, to z pewnością może działać je także przez was.

Jedyna, widzisz, różnica między nami polega na twojej wierze w fałszywe postrzeganie, że jestem kimś innym niż ty, że w jakiś sposób istnieje nierówność. „No cóż, wszak ten zwany Jezusem dobrze wiedział, co robi. No tak, w końcu jest bardzo święty. Przyszedł prosto od Boga. Nie musiał brnąć przez błoto i brudy jak ja. A ja wszystko zepsułem. On nigdy niczego nie zepsuł, więc Bóg może działać cuda przez niego. Ale ja? O mój Boże, popełniłem tyle błędów, że między mną a Bogiem stoi taki mur, że zajmie mi całą wieczność, żeby wykopać się z tego dołu. A gdy już się z niego wydostanę, rzucę się przed ołtarz Boga i zapytam: ‘Pamiętasz mnie?’” Niektórzy z was znają to uczucie.

Wina to piekło, po prostu. Wina to piekło i nie ma w tym żadnej frajdy – no, chyba że ktoś lubi piekło. A są tacy, którzy tak twierdzą.

A jednak to, co postrzegasz jako swoje grzechy, zostało już przebaczone. Jak to się mówi – sprawa jest zamknięta. Nic się nie wydarzyło. Nic się nie stało. A Wielkanoc symbolizuje pamięć, że twoje grzechy zostały już odpuszczone, że już powstałeś, ponieważ łaska Ojca to zapewniła. I choć spałeś i śniłeś przez chwilę, już wtedy znałeś dzień i godzinę, gdy staniesz się niczym pacjent wobec terapeuty i powiesz: „Teraz wybieram na nowo, a dramat jest za mną. Żyję, lecz nie ja, lecz Chrystus żyje we mnie. Nikogo tu nie ma, prócz Syna Bożego.”

Jeśli dla innych konieczne jest, by twoje ciało miało imię, niech tak będzie. Wiesz, co jest zapisane na twoim prawdziwym „prawie jazdy”? Dobrze byłoby zrobić sobie takie i nosić je przy sobie: „Syn Boży. Adres: Wszędzie tam, gdzie jest Miłość.”

*Za taki wpis warto byłoby dostać mandat.*

Twój świat naucza cię, by nie bawić się duchowością, ale ja zachęcam, by każdego dnia zrobić coś zupełnie nieprzewidywalnego i zuchwałego, i nigdy nie zapomnieć, by śpiewać, tańczyć, śmiać się i bawić. Nie pozwól, by minął choć jeden dzień, w którym tego nie zrobisz, bo to przynosi radość komórkom ciała, ożywia tę świątynię. Oczyszcza błoto i brud, aby mógł przez nią promieniować pokój Boży.

Czy jesteś gotów dziś naprawdę zjednoczyć się ze mną i powiedzieć: „Zmartwychwstałem. Ja, Jednorodzony Syn Boży, zmartwychwstałem tego dnia. Przeszłości już nie ma, żyję w radości, tańczę w Świetle, żyję w mocy i szerzę łaskę łagodnego współczucia wobec każdego, kogo spotykam. Nigdy nie przechodzę obojętnie obok kwiatu, bez błogosławieństwa. Nigdy nie zapominam przyjąć uśmiechu dziecka i podziękować za cuda, które mnie otaczają i działają przeze mnie.” 

Przechadzać się ulicami i mieć świadomość, że jesteś czynicielem cudów. „Komu mogę dać moją Miłość? Ojej, kolejna osoba, której mogę ją dać!” O to właśnie w tym wszystkim chodzi.

Znasz tę postać z waszych opowieści, którą nazywacie „Robin i jego Wesoła Kompania”? Ten, kto pierwszy opowiedział tę historię, nosił w sobie pradawną pamięć o kimś znanym jako Jeszua syn Józefa, który przemierzał okoliczne wsie ze swoją bardzo wesołą grupą przyjaciół — nie uczniów — próbując przemówić do świata pogrążonego w powadze i szaleństwie: „Chodźcie, chodźcie, zatańczcie z nami.”

Często ludzie nawet nas nie dostrzegali, bo nie pasowaliśmy do ich sposobu widzenia świata. Dlatego czasami mówiłem językiem, który mogli zrozumieć — wchodziłem do świątyni, przyjmowałem rolę rabina i rzeczywiście nauczałem. I, miejmy nadzieję, jeden lub dwóch zaczynało rozumieć i przychodziło później, mówiąc: „Chyba zaczynam to pojmować. Nauczysz mnie więcej?” Brałem ich wtedy za rękę i mówiłem: „Chodź, dziś wieczorem mamy ucztę. Będziemy się śmiać, tańczyć, śpiewać i muzykować bez końca, a wtedy zrozumiesz, czego chcę cię nauczyć: że Syn Boży jest wolny i nie potrzebuje zbawienia.” Ale ponieważ uwierzyłeś, że jesteś grzeszny, zbawienie i środki do jego osiągnięcia zostały ci dane.

Mój „Kurs Cudów” to tylko jedno z narzędzi, które możesz przyswoić, aby nauczyć się przypominać sobie, że już wszystko otrzymałeś. To już jest wyryte w twoim sercu. Nie ma nikogo spośród was, kto studiował to dzieło, a kto nie rozumiałby intelektualnie znaczenia każdego ze słów w nim zawartego. Co zatem sprawia trudność? Trudność polega na tym, że usiłujesz zrozumieć je umysłem, zamiast pozwolić sercu je poczuć.

Droga przyjaciółko, kocham cię.

*Dziękuję.*

Teraz oto, co chcę, abyś zrobiła przez kolejne siedem dni każdego dnia, przez pięć minut w każdej godzinie — nie obchodzi mnie, gdzie jesteś; to nie ma znaczenia, ponieważ nie jesteś w świecie, bo świat i tak jest iluzją.

Prawda?

*Prawda*.

Ach, dobrze. W takim razie nie będzie z tym żadnego problemu. Chcę, żebyś uniosła ręce w ten sposób i wykrzyczała na całe gardło: „Przyjmuję obfitość pokoju od mojego Ojca. Oto dziś zmartwychwstałam.”

A teraz patrzcie na nią. Na siedem dni zamknie się w szafie.

{Śmiech}

„Ups, nie mogę dziś iść do sklepu. Mogłabym nie wrócić na czas w ciągu pięćdziesięciu pięciu minut.”

A siódmego dnia udaj się w miejsce, z którego rozciągają się wspaniałe widoki, gdzie możesz stanąć samotnie i wykrzyczeć to zdanie siedem razy na całe gardło. W rzeczy samej, przyjdę do ciebie w sposób, którego nigdy nie mogłabyś sobie wyobrazić i poczujesz moją obecność jako energię przepływającą od czubka głowy aż po stopy. To, co zdawało się nas oddzielać przez dwa tysiące lat, zostanie ostatecznie pokonane.

Pracowaliśmy nad tym już od jakiegoś czasu, jak wiesz, i to pokazuje, jak blisko jesteś. Ciało przestanie być dla ciebie problemem, a ty będziesz wiedziała, w jakim kierunku podążać. I wiesz, o czym mówię.

*Tak.*

Poczuj wiatr, który cię muska tego dnia, i nie myśl, że to tylko podmuch spowodowany warunkami atmosferycznymi. Baw się dobrze.

*Będę.*

Droga przyjaciółko, zrozum, że nadszedł czas, by się uwolnić.

*Wiem to w swoim sercu. Szukałam odwagi, by to zrobić.*

Czy wiesz, jak ją znaleźć?

*Poprzez odpuszczenie.*

Poprzez działanie.

Droga przyjaciółko, kiedy po raz pierwszy postanowiłaś przyjąć ciało pod postacią małego dziecka i podnieść się z rąk i kolan, aby stanąć na nogach i zrobić pierwszy krok, musiałaś przejść przez krąg lęku, by to uczynić. Wszystko, co wprowadziło cię w nowy wymiar lub nowe doświadczenie, stawiało przed tobą krąg lęku, który musiałaś przechodzić. Teraz stoisz przed ostatnim kręgiem – cieniutkim jak papier i całkowicie nieszkodliwym.

Z miejsca, w którym jesteś w tej chwili, wierzysz, że ten krąg jest nadal dość silny i szeroki, i dlatego myślisz: „Gdybym tylko znalazła wystarczająco dużo odwagi, to może udałoby mi się przez niego przejść.” Ale ten krąg jest cienki jak papier i nie ma żadnej mocy, a po drugiej stronie nie ma nic więcej poza iluzorycznym światem, którego sama nauczyłaś się bać.

A zatem dostosowałaś się do postrzegania świata. A to, co ci przekazałem, to coś, o czym wspomniałem jakiś czas temu… Powiedziałem, że gdy spotkamy się następnym razem, przyniosę ci coś, i umieściłem to w twojej dłoni. Długa, długa podróż dla ciebie zbliża się do końca, a dzieli cię od niego zaledwie siedem dni pełnych niezwykłości. Pomyśl, co to oznacza – tysiąc podróży i milion dni, w których czułaś się oddzielona od Boga, oddzielona od starego przyjaciela imieniem Jeszua, którego kochałaś, oddzielona od samej siebie.

A teraz zostało ci tylko siedem dni, które możesz przejść, rozumiejąc, że po drugiej stronie tego kręgu lęku nie ma niczego, czego powinnaś się bać.

Świat nie znaczy nic. Królestwo znaczy wszystko, i zachęcam cię, byś przyszła tam, gdzie jestem, abym mógł jeszcze raz ująć twoją dłoń w swoją, złączyć nasze serca i zrozumieć, że podróż dobiegła końca.

Teraz, nie możesz oszukiwać.

*Co masz na myśli, mówiąc „oszukiwać”?*

„No cóż, pominęłam tę godzinę. Byłam trochę zbyt zajęta.”

Wtedy musisz zacząć od początku.

Droga przyjaciółko, stoję tuż po drugiej stronie snu, który śniłaś i powołałaś do istnienia tak dawno temu. W Rzeczywistości nigdy cię nie opuściłem. Musiałem jedynie wykonać odrobinę kreatywnej pracy, aby doprowadzić ciebie i ciało, które teraz zamieszkujesz, do miejsca, w którym mogłabyś mnie przyjąć. Jak szukanie igły w stogu siana? Wcale nie. Zawsze wiedziałem, gdzie jesteś.

Siedem dni, jedna krótka tygodniowa podróż i już nigdy nie wyruszysz poza święte miejsce naszego Ojca. Będziemy połączeni w pracy, którą wykonamy razem, a którą Ojciec powierzy nam do wykonania.

Tak blisko jesteś – twoje opuszki palców są pół cala od moich, a między nami stoi tylko ten cieniutki krąg lęku. Znasz historię murów Jerycha, które runęły?

*Tak.*

Czas, by runęły.

*Mam je zburzyć krzykiem?*

Tak.

A więc, stara przyjaciółko, czy cieszysz się, że dziś przyszłaś?

*Tak*.

Czyż nie wiedziałaś? Czyż nie czułaś, że bycie tutaj ma szczególne znaczenie?

*Zdecydowanie. Próbowałam cię dosięgnąć przez wiele wcieleń. Koniec z próbami.*

Gdy dziś wieczorem położysz głowę na poduszce, poświęć chwilę, aby naprawdę zrozumieć znaczenie tej godziny. Nie w lęku, lecz w refleksji – spójrz wstecz i pozwól, by pojawiły się obrazy niezliczonych światów, przez które kroczyłaś. To nie jest tylko twoja wyobraźnia. Uświadom sobie, że nadszedł czas, aby odwrócić się od nich, od ciężaru ich wpływu na twoje serce, i odważnie stanąć na progu Królestwa.

A siódmego dnia, gdy zburzysz mury swoim krzykiem, przyjdę do ciebie w Prawdzie i będę z tobą. Razem pozwolimy naszemu Ojcu, aby zrobił ostatni krok za nas. To właśnie nazywa się poddaniem i przyjęciem łaski.

A teraz, oczywiście, po tym wszystkim będziesz musiała ogolić głowę i chodzić w bieli.

*Och, świetnie. To mój ulubiony kolor.*

Załóż na szyję neonowy znak: „Dziś zmartwychwstałam.”

To całkiem przyjemne, gdy mogę wtrącać takie rzeczy, gdy mnie proszą i pozwalają na to.]

A więc, jak się wszyscy czujemy?

Niektórzy z was odczuwają zmianę energii. Czyż nie tak?

Niektórzy z was nie są jeszcze pewni, a to tylko dlatego, że wciąż nie jesteście pewni, czy naprawdę tego chcecie. Dlatego największym kluczem do Królestwa jest klucz przyzwalania. Pragnąć Królestwa i nieustannie dążyć z niezłomnym zamiarem – niezależnie od tego, czy zajmie to tydzień, czy dziesięć tysięcy wcieleń – to nie jest coś, czym trzeba się martwić. Ale kiedy docierasz do klucza przyzwalania, uświadamiasz sobie, że nadszedł czas, by otworzyć się i przyjąć.

Dlatego dusza zawsze jest przedstawiana jako żeńska w swojej naturze. Nie jako męska, lecz żeńska. To jedynie metafora. Oznacza, że nadszedł czas, by się otworzyć na przyjmowanie, zamiast dążyć do zdobycia; by stać się biernym, a nie aktywnym. A jednak ta bierność nie jest nieświadomością. To bierność o podwyższonej świadomości, wzmożonej otwartości, większej jasności rozumienia i widzenia.

Wybór, by pozwolić sobie na bycie bezbronnym wobec Ducha Świętego, który przychodzi, by ponownie tchnąć w ciebie oddech życia – ten sam, który otrzymałeś, gdy twój Ojciec cię stworzył, a który blokowałeś – to właśnie jest istota tego dramatu: jakbyś wstrzymywał oddech.

Twój Ojciec dał ci ten oddech i powiedział: „Oddychaj nim,” a ty odpowiedziałeś: „...,” i podczas gdy wstrzymywałeś oddech, wymyśliłeś milion światów. Ale w rzeczy samej nadszedł czas na [odgłos głębokiego wdechu i wydechu] – oddech Boga.

Za każdym razem, gdy trwasz przy swoim oddechu, możesz pamiętać, że nie należy on do ciebie. Możesz pamiętać, by rozluźnić komórki ciała i przy każdym wdechu uświadamiać sobie, że otrzymujesz oddech życia. A z każdym pełnym wydechem po prostu wysyłasz ten oddech – który jest Miłością – w świat, do całego stworzenia.

Ilu z was wie, jak to jest, gdy wchodzicie do biura i spotykacie szefa, który ma kiepski humor? Albo wracacie do domu po całym dniu pracy, a wasz współmałżonek jest daleki od zachwytu na wasz widok? Albo w jednej z tysiąca innych sytuacji? Ilu z was zna to uczucie zaciśnięcia w splocie słonecznym, które ściska wam klatkę piersiową?

Odcinasz się od pełni życia, a to z kolei sprawia, że umysł odbiera sygnał, iż „wszystko się wali” i pojawia się lęk. Ponieważ stworzyłeś tę myśl, ciało reaguje: „O mój Boże,” i pojawia się to, co teraz nazywa się stresem. Małe naczynia krwionośne się kurczą, krwinki w nich nie wiedzą, co robić, a organy ciała zaczynają działać chaotycznie. W efekcie pojawia się choroba. A wszystko z powodu postrzegania, które doprowadziło cię do zablokowania przepływu oddechu życia przez siebie.

Blokada ta powstaje, bo wierzysz, że świat na zewnątrz ma władzę nad tobą, i że jeśli ktoś jest na ciebie zły, musisz przyjąć winę. Czy to oznacza, że jeśli ktoś złości się na ciebie, bo zostawiłeś żelazko podłączone do prądu, nie wypada powiedzieć: „Masz całkowitą rację. Masz rację. Zapomniałem. Mogłem spalić cały dom. Proszę cię o wybaczenie”?

Jak najbardziej wypada, ale możesz to zrobić, oddychając spokojnie, i powiedzieć: „Dziękuję. Bardzo ci dziękuję za to, że troszczysz się na tyle, by mi to wskazać,” zamiast wymykać się do swojej sypialni i myśleć: „Dlaczego ona zawsze jest dla mnie taka niemiła?”

Wszyscy już tego doświadczyliście, prawda? Odczuwaliście tę energię osądu skierowaną na siebie? I zamiast podziękować, przyjmowaliście to jako ciężar. Gdy ktoś wskazuje coś, co wydaje się błędem, podziękuj mu za to. Bądź kimś, kto cieszy się z każdej okazji, by zmienić każdy nawyk, który kiedykolwiek cię krzywdził. Wtedy wolność przyjdzie szybko, łagodnie i z łatwością.

Dlatego, gdy ktoś cię osądza, nie musisz reagować. Wystarczy, że przyjmiesz to, co mówi, i zobaczysz w nim Chrystusa, dostrzeżesz piękno tej chwili, bo twoje doświadczenie z chwili na chwilę jest ścieżką twojego oświecenia. To wydarzenie nie miałoby miejsca, gdyby nie miało cię czegoś nauczyć i ofiarować cennej lekcji.

Myśleć inaczej to wierzyć, że jesteś ofiarą, a nie ma nic bardziej odbierającego moc niż postawa bycia ofiarą. „Oświadczam, że nie mam żadnej mocy.” W rzeczywistości to jest bardzo potężne stwierdzenie. Trzeba bowiem ogromnej siły, by siebie odrzucić i powiedzieć, że jest się ofiarą. Nie, nie jesteś nią.

Znacie to powiedzenie: „Być ofiarą okoliczności”?

Czymże jest okoliczność, jeśli nie wynikiem myśli – twoich myśli? Gdziekolwiek jesteś, to miejsce jest doskonałe. Być może doświadczasz energii, która mówi: „Nie podoba mi się tutaj, gdzie teraz jestem.” To dobrze, jeśli spojrzysz na daną sytuację i uświadomisz sobie, że nie wyraża ona pełni Miłości, która jest w tobie. To w porządku czuć się nieco niekomfortowo, ale nie osądzaj tego i nie próbuj odwracać się od tego. Obejmij to. Spójrz temu prosto w oczy i powiedz: „Jest w tym jakiś sens. Ta okoliczność to dar od mojego Ojca i przynosi mi klejnot, który zamierzam odkryć.” Następnie po prostu usiądź w ciszy i pozwól, by oddech przepływał przez ciało, aż emocje się uspokoją niczym ocean, gdy milknie wiatr niosący fale. Wtedy poproś Ducha Świętego, by ukazał ci klejnot tego doświadczenia, a On go przed tobą nie ukryje.

Problem, widzisz, tkwi w ego, które chce przyjmować tylko te klejnoty, które mu odpowiadają. Znasz to uczucie? „Na to nie zasłużyłem, ale na to już tak.” Wszystko, co do ciebie przychodzi, jest darem o jednakowej wartości. Wszystko, co otrzymałeś i otrzymujesz było i jest darem, czyż nie?

Bo może to właśnie prowadzi cię do ostatniego tygodnia twojego dramatu oddzielenia od Boga. Gdybyś wiedział, że masz moc spojrzeć na każdą chwilę swojego doświadczenia i zobaczyć w niej doskonały kamień milowy, który stawia cię twarzą w twarz z Bogiem, który znów przyprowadził cię na próg Królestwa, czy byś to osądzał? Czy byś to odrzucił? Czy złościłbyś się na to? Raczej nie.

Co by się stało, gdybym po całej pracy, którą wykonałem w waszym świecie – gdy przybyłem do Jerozolimy w samym środku wielkiego świętowania, które zamieniło się w chaos, a ja zostałem wydany w ręce władz, aby zostać ukrzyżowanym – co by się stało, gdybym pomyślał: „Zaraz, zaraz. Pracowałem tak ciężko. Nie zasługuję na to”? Cały sens i przesłanie tego wydarzenia zostałyby stracone – wszystko, by przepadło. Cuda, które dotarły do umysłów Synostwa przez niezliczone pokolenia dzięki temu wydarzeniu, nigdy by się nie wydarzyły, gdybym choć przez chwilę pomyślał, że na to nie zasługuję.

Dzięki łasce nigdy nie przestaję dawać Miłości. Nawet w chwili, gdy gwóźdź przeszył moją dłoń, dawałem Miłość i to zmieniło wszystko w całym świecie, zarówno dla mnie, jak i dla wielu innych.

I gdy twój brat lub siostra zdają się wbijać gwóźdź w twoją dłoń, dawaj Miłość. To jedyny sposób, by ten gwóźdź został usunięty. A zatem gdy twój brat lub siostra zdają się wbijać gwóźdź, pamiętaj, proszę, że to, czego doświadczasz, przeżywałeś niezliczoną ilość razy w różnych formach – zawsze po to, by dać ci kolejną szansę, byś znów wybrał Miłość zamiast osądu. Miłość zamiast lęku.

Na tym właśnie polega potęga daru każdej chwili. Och, to ma naprawdę ogromną moc. W miejscu, w którym jesteś, wybór, by szerzyć Miłość nawet pośród tego, co wydaje się najgorszymi okolicznościami, jest owymi drzwiami, które zapewniają, że to doświadczenie nigdy nie będzie musiało się powtórzyć. Czyż nie ma w tym ogromnej mocy?

Czyż Wielkanoc to nie wielka radość?

Kamień został odsunięty i grób jest teraz pusty. Każdy z was ma moc i wybór, już teraz, by po prostu skierować swoją uwagę do wnętrza siebie, spojrzeć na przeszłość, którą uważałeś za istniejącą – przeszłość, którą wyśniłeś w błędzie – i zobaczyć, że jest pusta. Całkowicie pusta, a płótna nie mają na sobie śladu krwi. Są starannie złożone na łożu, na którym kiedyś spoczywało ciało oddzielenia, ciało winy, za które się uważałeś.

Zmartwychwstałeś i opuściłeś ów grób. Opuściłeś ciemność i przeszedłeś do Światła, a to Światło jest twoje za każdym razem, gdy pamiętasz, że jesteś jednym z Bogiem.

Jak potężna jest zatem każda myśl, którą myślisz? Chcesz poznać radość? Dawaj jedynie radość. Chcesz poznać pokój? Szerz jedynie pokój. Chcesz, żeby ci przebaczono? Udzielaj swojego przebaczenia bez ustanku. Chcesz doświadczyć jedności z Bogiem? Bądź tym, który trwa w modlitwie bez końca.

A modlitwa to nie tyle lamentowanie czy wołanie ku niebiosom. Modlitwa to cisza przypomnienia. Modlitwa to sztuka wsłuchiwania się w jedyny Głos, który zna rzeczywistość – Głos Boga, dany jako Duch Święty Jego drogocennemu i umiłowanemu Dziecku.

Żadna okoliczność nigdy nie może ci tego odebrać. Można powiedzieć, że okoliczność to nic innego jak pojawienie się świata, który w następnej chwili przeminie. Więc kogo to obchodzi? Ciebie może, jeśli postanowisz ofiarować jej swoją Miłość.

Dołącz do mnie i nie bądź poważny w swojej duchowości – bądź całkowicie i zuchwale nieprzewidywalny. Stań się odrobinę szalony. Stań się trochę zwariowany.

Czy wiesz, że kiedy przemieniałem wodę w wino na weselu, nie miałem pojęcia, czy to zadziała? Ale wiedziałem jedno: sam z siebie nic nie czynię, lecz mój Ojciec może przeze mnie uczynić wszystko, co zechce. A kto by chciał wody na weselu?

Widzisz, to jest właśnie problem z przesadną powagą. „Czy potrafię uzdrawiać? To musi być trudne. Może jeszcze czternaście warsztatów i w końcu się nauczę.” Nie możesz nauczyć się czegoś, co już zostało ci dane, choć możesz nauczyć się sposobów, dzięki którym pozwolisz, by to się wyraziło – nie myląc jednak metody z samym uzdrowieniem. To jak nauczenie się języka, który twój brat lub siostra mogą zrozumieć. „Ach, pójdźmy do gabinetu lekarskiego. Bardzo dobrze. Proszę wejść. Połóż się. Będę udawał, że wiem, jak cię naprawić, przeprowadzę mnóstwo rytuałów, a jeśli połączymy się w Umyśle Chrystusa, wydarzy się cud. Potem wstaniesz i wręczysz mi swoje złote monety.” A ty powiesz: „Dziękuję, doktorze.”

I to wszystko jest w porządku, o ile ten, kto jest lekarzem, pamięta, że uzdrowienie nie pochodzi od niego, lecz jedynie przez niego przychodzi.

Masz moc, by położyć rękę na sercu swojego brata lub siostry, spojrzeć im w oczy i mimo że opłakują stratę rodzica, współmałżonka czy majątku na Wall Street, widzieć w nich jedynie pokój Chrystusa. Gdy tak na nich patrzysz, poczują ciepło tutaj i światło tutaj, i tych dwoje połączy się, tworząc obwód, jeśli chcesz to tak nazwać. Wówczas wir ich myśli zacznie się uspokajać, a przez chwilę dołączą do ciebie w Świętej Chwili, w której wszystko staje się nowe. I nagle, w tym momencie, przypomną sobie: „Cóż mogę stracić w tym świecie?”

A w następnej chwili mogą znów wybrać odgrywanie swojego dramatu. I to jest w porządku. To ich ścieżka. Twoja ścieżka polega na tym, by być tym, kto, gdy poczuje drgnięcie oka, otwiera usta i mówi, a gdy poczuje impuls, by położyć rękę na sercu drugiej osoby, nie powstrzymuje się w obawie: „Co sobie pomyślą, jeśli zrobię coś tak dziwnego? Gdzie jest Jeszua, kiedy go potrzeba?”

To jest właśnie ta zuchwała nieprzewidywalność, do której zapraszam cię, byś do mnie dołączył. Całe moje życie było jedynie świadectwem kogoś, kto zdecydował: „A co tam. Cóż mam do stracenia? W Piśmie jest napisane: ‘Ja i Ojciec jedno jesteśmy.’ Myślę, że spróbuję tak żyć i zobaczę, co z tego wyniknie.” Nie wiedziałem, co się wydarzy.

Gdy wszystko się zaczęło, wbrew powszechnym przekonaniom, początkowo nie wiedziałem, że obejmie to również ukrzyżowanie jako sposób na ukazanie Prawdy. Ale w wierze nie miało to dla mnie znaczenia. Chciałem tylko żyć jako dowód Prawdy, która była przekazywana ludzkości w wielu językach od chwili, gdy człowiek wymyślił ten cały dramat – nazywa się je objawieniami prostej Prawdy: „Ja i mój Ojciec Jedno jesteśmy.”

Cóż to może oznaczać? Czy jesteś gotów żyć zgodnie z tym?

Traktuj każdy dzień jak eksperyment – eksperyment oświeconego życia – nie poprzez poszukiwanie Królestwa, lecz poprzez uznanie, że już w nim jesteś. A potem obserwuj, co się wydarzy.

„Chcesz powiedzieć, że mógłbym uzdrawiać chorych?” O tak, kładąc rękę na sercu swojego brata lub siostry. Jeśli trzeba, udawaj, że jesteś Jeszuą synem Józefa. Naucz się trochę aramejskiego – dla nadania kolorytu – i poproś swojego Ojca, by uzdrowił tego, kto stoi przed tobą. Ojciec ci tego nie odmówi, choć możesz jeszcze dokonać wyboru zablokowania tego procesu, wątpiąc w jego działanie.

Mam więc pytanie do was wszystkich. Gdy tak sobie mówię, ilu z was doświadczało pewnego uczucia zmiany energii, zwłaszcza w okolicach serca, niemal jakby ktoś próbował się tam z wami połączyć?

Mówcie trochę głośniej.

*Tak*.

Niektórzy z was doskonale wiedzą, że to ja do was przychodzę. Niektórzy z was mnie widzieli. Niektórzy zdążyli się już zaznajomić z moją obecnością.

Jakie bariery naprawdę istnieją, skoro wydaje się, że ciała są w przestrzeni? Żadne. Gdy postanowisz pamiętać, że nie możesz być oddzielony od nikogo, stajesz się wolny, by dotrzeć do kogokolwiek w dowolnym momencie i nawet nie musisz ruszać swojego ciała z krzesła, by ich zobaczyć.

Niektórzy z was to rozumieją, ale wciąż nie pozwoliliście sobie w pełni przyjąć głębi tej Prawdy. Świat zawiera się w tobie. Tak, przyjęliście postrzeganie: „Jestem tylko tym ciałem, a zatem, by objąć moją siostrę czy brata, muszę wsiąść do samochodu, pojechać do Nowego Jorku i odwiedzić przyjaciela, którego nie widziałem od trzydziestu dwóch lat” – albo możesz tam dotrzeć {pstryknięcie palcami} w mgnieniu oka.

Te zdolności zostały ci dane, byś praktykował je z Miłością. Wszystkie umysły są połączone, ponieważ wszystkie umysły są nieskończone. Nie istnieją granice, gdzie twój umysł się kończy, a mój zaczyna.

Wierzysz, że twój umysł jest równy przestrzeni i objętości twojego mózgu, który znajduje się w czaszce przymocowanej do jakiegoś ciała. Tymczasem mózg wcale nie jest miejscem, gdzie istnieje umysł. To jedynie nadajnik i odbiornik. Można go porównać do precyzyjnie wykonanego kryształu.

Umysł nie istnieje w ciele. To ciało istnieje w umyśle, a umysł nie ma granic – chyba że sam zechcesz je ustanowić.

Czyż nie chciałbyś się bawić w przypominanie sobie, że obejmujesz całe stworzenie? To, co nazywa się wyobraźnią… gdy zamykasz oczy, myślisz o przyjacielu i widzisz obraz, jakbyś chodził z nim po pokoju, nie sądź, że to tylko twoja wyobraźnia. To się dzieje. To naprawdę się dzieje i możesz komunikować się z każdym, w każdej chwili.

A jak się dowiesz, czy cię usłyszeli?

Poprzez słuchanie. Powiedz, co masz do powiedzenia, zapytaj, co oni o tym myślą i wsłuchaj się w odpowiedź. Gdy ta bariera zacznie zanikać, możesz zadzwonić do przyjaciela i zapytać przez telefon: „Czy poczułeś moją obecność wczoraj wieczorem?” A przyjaciel odpowie: „Tak, tak, poczułem.” Niektórzy z was wiedzą, jak to jest.

Jak wyzwalające jest to doświadczenie? Bardzo wyzwalające. Czyż nie uczy cię ono, że ciało nie jest granicą? To rzeczywiście wyzwala. Ta rzecz {wskazując na ciało} została stworzona w błędzie, ale przekształcono ją w narzędzie do komunikowania się i szerzenia Miłości – jedynie jako chwilową korektę, dopóki Synostwo nie zrozumie, że tak naprawdę potrzeba ciał jest bardzo niewielka.

A wtedy, widzisz, możesz zebrać góry prochu, które wzięliście z Ziemi, i oddać je jej z powrotem. Wiesz – wyczerpanie gleby.

W rzeczy samej. Te sfery i światy są dostępne dla was wszystkich już teraz, jeśli zaufacie swojej wewnętrznej wiedzy i uwolnicie swoje lęki. Cała moc została wam dana, byście poznali tajemnice Królestwa Niebieskiego, używali ich, szerzyli je i żyli w zgodzie z nimi – aż staną się zbędne, ponieważ wasz brat i siostra również je opanują.

Nie dostosowuj się zatem do tego świata, lecz dostosuj się do Prawdy swojej jedynej rzeczywistości: jesteś zmartwychwstałym i świętym Synem Boga, a dla ciebie nic nie jest niemożliwe – nic. W rzeczy samej.

A więc teraz chcę, abyś usiadł wygodnie. Jeśli chcesz, zamknij oczy i pozwól sobie przywołać w swoim umyśle obraz, uczucie, a nawet głos kogoś, kogo znałeś i kochałeś w przeszłości – nie kogoś, kto jest w tym pokoju, to byłoby zbyt proste. Może to być nawet bardzo odległa przeszłość.

Pozwól umysłowi się rozluźnić. To nie przez wysiłek dzieje się to, co ma się wydarzyć. A teraz spójrz na tę osobę, którą kochałeś – może to ktoś, kto odszedł z twojego życia w nie najlepszych okolicznościach, z jakiegoś, kto wie, powodu.

Ci z was, którzy noszą w sobie starą ranę lub czują dawny ból, mogą go teraz uzdrowić. A może poczujesz po prostu radość ponownego spotkania.

Poczuj Światło swojej Miłości otaczające tę osobę, aż poczujesz, jak to Światło przenika to, co postrzegasz jako jej ciało. Zobacz, jak dociera aż do jej kręgosłupa, aż całe ciało staje się tym Światłem. Powiedz jej siedem razy: „Tak bardzo cię kocham.”

Zacznij zauważać, jak zmienia się twoje własne oblicze, gdy to mówisz. Pozwól sercu się rozluźnić i otworzyć. Poczuj radość, która pojawia się wraz z szerzeniem Miłości. Jeśli uważnie się wsłuchasz, możesz nawet zauważyć, dostrzec i poczuć, jak zmienia się oblicze tej osoby. A jeśli nosiłeś w sobie przekonanie, że ta osoba wyrządziła ci dawno temu krzywdę, z radością daj jej znać, że już dawno jej to przebaczyłeś.

Teraz spójrz głęboko w oczy tej osoby, tak blisko, byś mógł dostrzec swoje własne odbicie w jej źrenicach. Naprawdę pozwól sobie je zobaczyć. Czy widzisz, jakie jest promienne? I gdy zbliżysz się tak bardzo, poczuj Światło swojej Miłości, które współdzielicie w miejscu poza czasem i przed czasem. Poczuj, jak to Światło otacza również ciebie i przenika aż do rdzenia kręgosłupa.

Zaufaj swojej wrażliwości i otwórz się na odczuwanie tego Światła. 

A potem uznaj: „Jesteśmy Jednością.”

A teraz po prostu pozwól sobie oddalić się od tej osoby. Zacznij kierować swoją uwagę z powrotem do miejsca, w którym teraz jesteś i uświadom sobie, jakie to proste.

Zanim otworzysz oczy, rozszerz swoją świadomość, aby objęła całe to pomieszczenie, i zauważ spokój, który się w nim rozprzestrzenił, ponieważ został przekazany każdemu sercu i umysłowi w tym miejscu.

A teraz, wciąż nie otwierając oczu, chcę, abyście do mnie dołączyli. Osoba, która siedziała na podłodze i jest zaledwie tydzień od zakończenia swojego dramatu – zachowajcie jej obraz w sobie. Otoczcie ją Światłem swojej Miłości. I jeszcze raz, siedem razy, z lekkością powiedzcie: „Och, jak bardzo cię kocham.”

Zbliż się do niej w swoim umyśle tak bardzo, że zobaczysz swoje własne odbicie w jej oczach. Pozwól, aby ta Miłość otoczyła was oboje, i uznajcie razem: „Jesteśmy Jednością.”

A teraz delikatnie zacznij się wycofywać, sprowadzając swoją uwagę z powrotem do ciała, które zostało ci wypożyczone przez Ziemię na krótki czas, aby mogło być kanałem Miłości.

Skieruj swoją uwagę na siebie i poczuj, co się w tobie zmieniło. Dla niektórych będzie to łatwe do zauważenia – i właśnie tak łatwo można zmienić każdy nastrój w dowolnym momencie. Poprzez intymne ofiarowanie Miłości.

A gdy będziesz gotów, pozwól oczom się otworzyć. Jednak obiecaj sobie, że nie będziesz widział świata swojej przeszłości, lecz świat odrodzony i odnowiony, w którym dostrzegasz jedynie pole, na którym dokonują się cuda. Niech pokój twojej Miłości spłynie na wszystko, na co spojrzysz swoimi fizycznymi oczami – czy będzie to ciało, czy dywan, to nie ma znaczenia.

A teraz powiem ci tylko jedno: „Czyń to często na moją pamiątkę.” Bo pamiętać o mnie to pamiętać o sobie. I aby mnie czcić, najpierw uhonoruj Syna, który mieszka w twoim sercu.

Czy pokój nie jest przyjemnym uczuciem? Czy wszyscy nie zauważyliście, jak spokojne stało się to pomieszczenie? Właśnie zneutralizowaliście to, co można by nazwać zakłóceniami, niczym fale radiowe przelatujące przez powietrze, i przywróciliście wewnętrzną harmonię. Jest w tym ogromna moc, bo nie musieliście kiwnąć palcem. Po prostu rozdawaliście Miłość.

A ta osoba, z którą się połączyliście i która siedzi wśród nas – kiedy zaczęliście, była najpierw trochę zaskoczona, nawet wstrzymała oddech. Przez chwilę poczuła się nieco niegodna, ale ostatecznie postanowiła się po prostu rozluźnić. Czyż nie tak?

W rzeczy samej, było całkiem przyjemnie, prawda?

*To było cudowne. Dziękuję wam wszystkim.*

Widzisz, w tym momencie dokonałaś wyboru, by połączyć się ze mną, tak jak prosiłem cię o to od ponad dwóch tysięcy lat, w zbawieniu świata, uzdrawianiu i przebudzeniu twoich braci i sióstr. Potrzebuję cię tak samo, jak ktokolwiek z was kiedykolwiek potrzebował mnie, a nasz Ojciec potrzebuje nas wszystkich równie mocno, jak my potrzebujemy Jego. To takie proste i proszę każdego z was, aby wyrobił w sobie pewien nawyk. Wystarczy dziesięć minut, gdziekolwiek się znajdziesz, by usiąść i powiedzieć: „No dobrze, Jeszua, kogo dzisiaj uzdrowimy?”

W twoim umyśle pojawi się obraz, być może kogoś, kogo nawet nie znasz. Zaufaj temu i wprowadź ten mały zwyczaj w życie.

Co o tym myślisz? Czy to byłoby tego warte?

Widzisz, chcę mieć wielu przyjaciół, z którymi mogę współpracować i naprawdę nie chcę musieć kupować telefonu ani tworzyć ciała tylko po to, żeby do ciebie zadzwonić i zapytać, czy do mnie dołączysz. Wystarczy dostroić się do „bezprzewodowego połączenia”. To takie proste, tak jak zawsze było.

„Jestem zawsze z tobą.” Co innego mogłoby to oznaczać, jeśli nie to, że jestem bliżej ciebie niż twój własny oddech? Jeśli tylko skierujesz swoją uwagę na mnie, możemy się wspólnie bawić, łączyć siły i uzdrawiać naszych braci i siostry.

Dwóch jest znacznie potężniejszych niż jeden, dziesięciu bardziej potężnych niż dwóch, tysiąc bardziej niż dziesięciu, a milion bardziej niż tysiąc. Wtedy całość Synostwa budzi się w mgnieniu oka.

Nie czekaj, aż ktoś inny wskaże ci drogę, lecz bądź tym, który poprowadzi swojego brata i swoją siostrę. Dziękuję, że do mnie dołączyłeś. Pomogłeś stworzyć mocny fundament czegoś, co można nazwać jedynie cudem łaski.

Czy wydaje ci się to trochę przesadzone?

Z mojej perspektywy świat, który wymyśliliście wraz z całą jego złożonością i niemożliwościami, to dopiero można nazwać przesadzonym. Dlatego postanowiłem nie pojawiać się tu ponownie w ciele. O nie!

Choć przyznaję, zdarza się, że ciało ma swoje lepsze momenty.

W rzeczy samej. Jak się wszyscy mamy?

*Mamy ciała.*

Czyż nie wiecie, jak je kontrolować?

Pęcherzy nie.

Zatem dobrze, oddaj ciału to, co należy do ciała. Moja sugestia jest taka: podczas przerwy upewnij się, że z wielką radością przytulisz każdego w tym pokoju. Porusz trochę ciałem. A jeśli masz ochotę, zakręć się kilka razy w kółko i zatańcz, a potem — i słuchaj mnie uważnie — zróbmy razem małą ucztę.

Nie myśl, że będę od was oddzielony. Nie mam ust, więc nie będzie leciała mi ślinka na widok potraw, które przynieśliście i przygotowaliście z Miłością. Ale w rzeczy samej będę z wami. Pozwolę mojemu ukochanemu bratu zająć się jedzeniem za mnie.

Pozostańcie tak długo, jak chcecie, razem jako grupa, a jeśli poczujecie w swoim sercu, że nadszedł odpowiedni moment, by opuścić to miejsce, zróbcie to bez wahania. Jesteście wolni. Nikt nie może was ograniczać. Nie jestem waszym zwierzchnikiem.

Ci z was, którzy zdecydują się zostać i gdy energia wyda się odpowiednia, by zakończyć wspólne rozmowy i ucztowanie, w rzeczy samej powrócę, nawet w ten dość nietypowy sposób, i będziemy kontynuować jeszcze przez chwilę. Co o tym myślicie? Brzmi wystarczająco dobrze?

Niektórzy z was przyszli z pytaniami. A jednak już teraz zaczęliście doświadczać, że możecie sami na nie odpowiedzieć. I tęsknię za dniem, w którym zostanę bez pracy.

„Jeszua, czy mógłbyś proszę odejść? Nie potrzebuję cię. Stoję wprost przed Bogiem.”

A wtedy będę mógł odpocząć na zawsze i po prostu rozpuścić się jako Światło, znikając w mgle, która zdaje się spowijać dolinę — w mgle, która była w twoim sercu. Rozpłynę się w tym Świetle, a ty poznasz, że jestem jego częścią i że nie możesz być ode mnie oddzielony. W rzeczy samej, z radością czekam na ten dzień, gdy Synostwo obudzi się jako Jedność i nawet moje dzieło może zostać zapomniane.

Pokój niech będzie z jedynym i świętym, zrodzonym Dzieckiem Boga — zrodzonym, a nie stworzonym, w jednej substancji, wiecznie zjednoczonym z wszystkim, czym jest nasz Ojciec.

Radujcie się więc. Radujcie się, tańczcie i bawcie się razem, bo, w rzeczy samej, tego dnia Chrystus zmartwychwstał w was, a całe stworzenie świętuje wraz z wami. Macie moc, by usłyszeć, jak cieszą się źdźbła trawy, a drzewa radują się z wami. One również są waszymi braćmi i siostrami. Pamiętajcie o nich zawsze. Zorganizujcie piękną ucztę. Niech każdy kęs będzie kęsem, w którym przyjmujecie Miłość, z jaką wasz brat lub siostra przygotowali tę strawę.

Pamiętajcie, aby przytulając się, włożyć w to trochę energii. Kocham was i, w rzeczy samej, tak niech będzie. 

Amen.

{Przerwa}

Czy wszyscy są już na tyle najedzeni, że zaraz zasną? 

Teraz zaczynamy. Witajcie z powrotem.

Czyż nie zechciałbyś w tej chwili dołączyć do mnie, by znów powrócić do miejsca, od którego zaczęliśmy? W rzeczy samej, pozwól sobie w tym momencie, w zaledwie kilku spokojnych oddechach, przyjąć tę energię i to Światło. Pozwól, aby spłynęło na ciebie i wypełniło cię aż po same stopy.

W Rzeczywistości masz moc nauczyć się, jak jedną tylko myślą i jednym oddechem otworzyć się, przyjąć i pogłębić odbiór energii, którą jesteś – energii Chrystusa. Aby ożywić każdą komórkę ciała, przywrócić jej doskonałą równowagę i promienne zdrowie, jeśli tego pragniesz.

A czyż promienne zdrowie nie jest wyrazem radości? I czyż radość nie może pochodzić z prostej świadomości, że jesteś jedynym zrodzonym Dzieckiem Boga?

Nic nie może zostać ci odebrane. Nic nie może zostać przez ciebie utracone. Wybierz więc radość zmartwychwstania, a jednym tylko oddechem możesz przywrócić swoje królestwa — umysł, emocje i ciało. Albowiem zostały ci powierzone, abyś pielęgnował je z miłością, tak by nic innego, poza szerzeniem Miłości, nie mogło się przez nie dokonywać. Nic innego, poza szerzeniem Miłości , nie może się przez nie dokonywać.

Ale myślę, że ten punkt został dziś jasno przedstawiony. Czy uczta się udała?

*Tak, było świetnie.*

Ach, bardzo dobrze.

Czy napełniliście brzuchy, aż czuliście, że zaraz pękną?

*Tak.*

Czyż nie pozwolilibyście sobie w każdej chwili napełniać serca tak, by zdawało się, że zaraz pęknie z radości, lekkości, śmiechu i Miłości? Macie moc, by pozwolić temu Światłu promieniować przez was tak jasno i tak silnie, że żadna okoliczność w waszym życiu ani w tym świecie nie będzie w stanie przyćmić waszej radości. Bo Światło Chrystusa zawsze przekracza iluzje dramatu waszego świata.

I to jest moc, którą musisz uznać za swoją. Nie mogę tego zrobić za ciebie. Mogę cię poprowadzić odrobinę na tej drodze, ale ostatecznie to ty musisz spojrzeć w lustro i zdecydować, że to ty wybierasz przyjęcie tej mocy, by zawsze żyć w stanie radości. To jednak nie oznacza, że kierując się współczuciem, nie odczujesz czyjegoś bólu albo że od czasu do czasu nie poczujesz się trochę zmęczony. A jednak pod tym wszystkim kryje się cicha radość, która przemawia do ciebie z pokoju i o pokoju. Przypomina ci, że na zawsze trwasz w Królestwie Niebieskim i że przyszedłeś na ten świat nie po to, by cierpieć, lecz by go uzdrowić.

A jeśli to ty dokonałeś wyboru przyjęcia formy, w którą wierzą wszyscy inni – tylko po to, by rozpoznali cię na tyle długo, byś mógł obdarzyć ich swoją doskonałą Miłością – możesz stać się magikiem w tym świecie. Nieograniczonym, z całą mocą, która została ci dana. A jeśli kiedykolwiek będziesz wierzył, że czegoś potrzebujesz, wystarczy, że otworzysz dłonie w stronę nieba i z pewnością, która przynależy jedynemu zrodzonemu Synowi, poprosisz Ojca – a owa prośba nie zostanie bez odpowiedzi. Albowiem zanim jeszcze poprosisz, twój Ojciec już wie, czego ci potrzeba. W rzeczywistości samo proszenie jest mechanizmem, który pozwala ci powrócić do swojej pewności.

Umysł, który wybiera pokój, i serce, które otwiera się na przewodnictwo Ducha Świętego we wszystkim i o każdej porze, stają się jak ktoś, kto jest prowadzony przez wiatr. Nie możesz zobaczyć, skąd przychodzi ani dokąd zmierza, ale będziesz prowadzony przez tę niewidzialną Inteligencję - doskonałe prowadzenie Ducha Świętego, które delikatnie wypełnia twoje serce i umysł, dając ci znać, gdzie być, kiedy być i co robić. I jeśli jesteś gotów to przyjąć, masz moc, by oddać każdą ze swoich posiadłości już teraz, uwolnić wszystkie złote monety ze swoich banków, powiedzieć swojemu pracodawcy, że masz inne rzeczy do zrobienia, i po prostu wstać rano, mówiąc:

„Ojcze, jestem tutaj, by szerzyć Twoją Miłość. Zabierzmy się za to. Nie będę dłużej tolerował patrzenia na świat stworzony w błędzie i nie mogę znieść ani chwili dłużej widoku któregokolwiek z moich braci lub sióstr cierpiących na jakikolwiek brak. Wiem, że Ty się o mnie zatroszczysz, bo po to tu jesteś.”

Żadnej już fałszywej pobożności. Poświęć się pracy Ojca, a On zapewni ci wszystko, czego potrzebujesz. A im więcej oddasz, tym więcej otrzymasz. 

Lecz twój świat nauczył cię, że musisz pracować, zdobywać i gromadzić, aby te rzeczy mogły cię chronić. Nie mogą. Nie mówię, że posiadanie rzeczy jest czymś złym, o ile rozumiesz, że są ci dane za darmo, abyś mógł z nich korzystać przez chwilę. A gdy ich cel zostanie spełniony, oddaj je.

Z wielką ciekawością wielu z nas, których możesz postrzegać jako będących w innych wymiarach, obserwuje, jak w waszym kraju, który uchodzi za tak bogaty i pełen obfitości, ludzie budują małe pudełka zwane magazynami. A kiedy kończą z jakimiś rzeczami, przechowują je w tych magazynach, boją się je oddać. To dość osobliwe. Bo gdy twój kielich jest pełen, jak możesz jeszcze coś doń przyjąć? Jeśli wiesz, że czegoś nie używałeś przez ostatnie trzy miesiące, idź i podaruj to komuś innemu.

„Co? Ale przecież oddam w ten sposób część swojej tożsamości!”

Wcale nie. Swoją prawdziwą tożsamość przekazujesz tylko wtedy, gdy bezwarunkowo szerzysz Miłość. Jedną z najlepszych rzeczy, jakie naprawdę możesz zrobić, jest pójść i zrobić porządek w swoich szafach.

Kiedy chodziłem po tej Ziemi, niczego w Rzeczywistości nie posiadałem. Niektórzy z waszych teologów uznali to za dowód na to, że trzeba żyć w ubóstwie. Ja jednak niczego nie posiadałem, ale nie żyłem w ubóstwie. Ponieważ robiłem jedynie to, co było dziełem mojego Ojca, wszystko było mi zapewnione. I rzeczywiście, czasami mieszkałem w bardzo pięknych domach. Jadłem najznakomitsze potrawy i często nosiłem najpiękniejsze szaty — nie krzykliwe, lecz pełne prostej elegancji. To nie znaczy, że nie zdarzało mi się spać pod gołym niebem, gdy tego chciałem. Jednak kiedy jesteś tak zajęty rozdawaniem swojej Miłości, przyciągasz wielu przyjaciół, którzy z radością zaproszą cię pod swój dach, nakarmią cię i ubiorą, tylko dlatego, że obdarzasz ich Miłością.

Dlatego powiadam wam: wasz świat nauczył was fałszu. Nie ma ani jednej rzeczy, którą musicie zdobyć, aby zabezpieczyć swoją przyszłość, lecz wszystko jest do rozdania — a nazywa się to Miłością. A kiedy będziecie zajęci jej dawaniem, odkryjecie, że nigdy nie zabraknie wam niczego, czego potrzebujecie.

Może to nadejść w sposób cudowny. Może nawet nie wynikać z pracy, do której czujesz się prowadzony, ale z pewnością przyjdzie, bo Ojciec zawsze daje swojemu Synowi to, czego potrzeba, aby wypełnić Jego dzieło — polegające jedynie na dawaniu Miłości.

Jedną z największych rzeczy, jakie możesz zrobić, jest to, że gdy otrzymasz jakąkolwiek ilość złotych monet, szybko znajdź kogoś, komu oddasz przynajmniej dziesięć procent. A jeśli ktoś podaruje ci dar w postaci złotych monet, weź co najmniej połowę i oddaj innym. Zostanie to uzupełnione dziesięciokrotnie. Twój świat nauczył cię trzymać się złotych monet z lęku przed brakiem, a to właśnie lęk przed brakiem uniemożliwia ci otwarcie się na nieskończoną obfitość, która jest dla ciebie dostępna.

Wasz świat ma dość dziwny nawyk przechowywania wszystkiego, co kiedykolwiek posiadł, z obawy przed utratą. Paradoksalnie jednak oferuje każdemu z was możliwość wielkiego bogactwa, jeśli tylko będziecie gotowi je przyjąć. To, co jest dane w twoim świecie, to możliwość otrzymania zapłaty za dzielenie się Miłością. To wcale nie jest zły pomysł i nie ma w tym nic niewłaściwego.

Chcę ci pomóc skorygować iluzję, że „pieniądze są źródłem wszelkiego zła.” Źródłem wszelkiego zła jest oddzielenie, a to, co nazywasz pieniędzmi, jest niczym innym jak formą energii. Nie różni się od jedzenia, które spożywasz, czy uścisku dłoni lub przytulenia. To po prostu forma energii, a jednak jest to energia w formie języka, który rozumie twój świat. A jeśli chciałbyś porozumieć się z kimś w obcym kraju, czy nie podjąłbyś się nauki jego języka? To dość logiczne.

Nie lękajcie się swoich złotych monet. Nie mają żadnej mocy, by wpłynąć na ciebie w jakikolwiek sposób. Jednak jeśli przyjmiesz je z otwartością do swojego życia, o ile bardziej będziesz mógł rozszerzać swoją Miłość na innych. Nie ma tu ani jednej osoby, która choć raz nie marzyła o tym, by mieć tyle złotych monet, aby móc iść ulicą i rozdawać je całymi koszami. A jednak niektórzy z was, kiedy mieli takie marzenie, poczuli także wyrzuty sumienia. „Nie, nie mógłbym tego zrobić. Co ludzie o mnie pomyślą? Mogą mnie osądzać. Mogę stracić swoją duchowość.” Nie możesz jej stracić, ponieważ nią jesteś.

Aby zrozumieć, czy w swoim życiu doświadczasz braku, wiedz, że wynika to z twojego lęku zarówno przed brakiem, jak i przed obfitością. Jak zmieniłoby się twoje życie, gdybyś mógł odkręcić kurki i pozwolić, by nieograniczone bogactwo przepływało przez twoje życie? Z pewnością wyniosłoby cię to na zupełnie inny poziom doświadczenia, prawda?

A przecież Syn Boży ma władzę, by być panem wszystkich rzeczy. A jeśli Duch Święty pomoże ci zdobyć wiele złotych monet, czy sądzisz, że nie poprowadzi cię również w tym, jak ich użyć, aby służyły przebudzeniu Synostwa — jest to jedyny cel bogactwa, jedyny cel. Nie myśl, że bogactwo jest czymś złym, ani że ubóstwo jest oznaką wielkiej duchowości — bo tak nie jest. Duchowość jest oznaką duchowości, a niezależnie od tego, czy ktoś doświadcza braku, ubóstwa czy wielkiego bogactwa, jeśli dusza jest naprawdę wolna, będzie w niej głęboki i całkowity pokój.

Niektórzy z was odcięli się od bogactwa lub większej obfitości materialnej nie dlatego, że trwają w pokoju tam, gdzie są, lecz dlatego, że się jej boją. Lęk nie może istnieć w Królestwie Niebieskim. Nie lękaj się swoich złotych monet. Nie lękaj się procesu bogactwa. Jest to język, którym posługuje się wasz świat, a ty masz pełne prawo rozdawać tyle, ile stworzysz — by nakarmić swojego brata i siostrę, ubrać ich, stworzyć schronienie dla bezdomnych, edukować dzieci, które inaczej nie miałyby na to szansy. To są wielkie i szlachetne marzenia. Ktoś musi je realizować.

Nadejdzie dzień, kiedy nie będziecie już mogli polegać na swoim rządzie, ponieważ jego ręce będą związane, a skarbce opróżnione, i ludzie w końcu będą musieli wziąć władzę z powrotem w swoje ręce, by znów zacząć żyć wizją. By odważyć się marzyć – nie o marzeniach służących ego, lecz o marzeniach wypływających z otwartego i współczującego serca, które rozumie, że wszystko jest wam dane, a nic nie jest niemożliwe. A jeśli odważysz się marzyć o świecie, w którym każde dziecko nauczy się czytać prostą książkę i każde dziecko będzie mogło dorastać bez chorób i cierpienia, to dlaczego miałbyś sądzić, że nie możesz tego urzeczywistnić?

Nic nie ogranicza twojego potencjału, a jedno serce i umysł, gdy zdecydują się żyć jedynie jako Chrystus, mogą zmienić cały świat — jeśli tylko otworzysz okiennice i pozwolisz Duchowi Świętemu użyć wszelkich dostępnych środków, by to urzeczywistnić. Moc może wydawać się przerażająca, ale proszę cię tego wieczoru, byś nie bał się mocy, która w tobie mieszka. Co sprawia, że mrużysz oczy? Co pompuje krew w twoim ciele? Moc. Nieskończona moc, która może powołać do istnienia wszystkie światy — i ty jesteś tą mocą. Nie lękaj się mocy.

Jedyną rzeczą, której należy się bać, jak dobrze wiesz, jest sam lęk. Czyż zatem nie przyjąłbyś mocy, która została ci dana, aby poznać i korzystać z tajemnic Królestwa Niebieskiego? Można by powiedzieć, że w dniu, w którym Ojciec cię stworzył, spojrzał ci w oczy i powiedział: „Wiesz co? Dam ci moją magiczną torbę sztuczek. Pokażę ci, jak tworzyć z niczego.” Czy wiesz, jak to jest nie mieć nic?

Ilu z was myśli, że nie ma nic? Ilu z was w pewnych momentach czuło, że nie ma nic? Być może świat doświadczył katastrofy, która odebrała wam wszystko, i sądziliście, że zostaliście z niczym. Jednak nigdy nie jesteście pozbawieni wszystkiego.

Kiedyś Bóg był bez niczego. Zanim istniała jakakolwiek rzecz, był tylko Ojciec, a z niczego stworzył swoje jedyne dzieło: ciebie. Ciebie — niezmiennego, doskonałego, wiecznego, nieograniczonego, niezmierzonego i potężnego Syna Bożego. I powiedział: „Idź i czyń podobnie.” A potem pomyślałeś: „Hmm, może stworzę coś niepodobnego do tego, co stworzył mój Ojciec. To może być zabawne.” I z tego powstały wszystkie światy twoich zawiłości, ze wszystkimi swoimi ograniczeniami i wątpliwościami wobec samego siebie.

Obmyj się z tego. W rzeczy samej, przyjmij to Światło i tę moc, i strząśnij z siebie każdą wątpliwość — zaufaj tej mocy i temu Światłu. Może nadejść moment, w którym poczujesz, jakby coś dosłownie podnosiło cię i umieszczało tam, gdzie powinieneś być, niczym wiatr za twoimi plecami wypełniający żagiel twojego ciała i niosący łódź twojego życia to tu, to tam. A gdy najpierw wybierzesz trwanie w Królestwie Niebieskim i oznajmisz Ojcu, że jesteś gotów przyjąć Jego obfitość, On nie ukryje jej przed tobą.

A ten wiatr, który cię popchnie, będzie doskonale prowadzony. Nie będzie w tym chaosu, a ty odkryjesz, że wszystko, czego dotkniesz, w taki czy inny sposób zamienia się w złoto. Staniesz się kimś, przez kogo nic poza cudami nie będzie się objawiać — cud za cudem, cud za cudem za kolejnym cudem. Ludzie będą pytać: „Jak to się stało w twoim życiu?” A ty spojrzysz na nich i powiesz: „Nie wiem. Mój Ojciec to dla mnie zrobił. Zrezygnowałem ze wszystkich miejsc pracy i po prostu zacząłem pracować dla Taty.” To nie najgorsze zajęcie. Choć godziny pracy bywają długie, a światy mogą się wydawać nieskończenie odległe, wszystko jest na miejscu i zapewnione. Możesz nawet skończyć, karmiąc pięć tysięcy ludzi kilkoma bochenkami chleba i kilkoma rybami. A kiedy to zrobisz, powiesz: „Wow! Mój Ojciec jest niesamowity.” Nie będziesz uderzać się w pierś i mówić: „Ach, nauczyłem się jak to zrobić.” Czy widzisz różnicę?

Trzeba znowu stać się niewinnym dzieckiem, które po prostu pozwala cudom dziać się przez nie, nie musząc nawet wiedzieć, jak one się dzieją, a jedynie dokonując wyboru, by uznać, że cuda się dzieją, mogą się dziać i powinny się dziać. Aż nadejdzie dzień, w którym powiesz: „Boże, od godziny nie wydarzył się żaden cud. Czy coś jest ze mną nie tak? Czy przypadkiem nie dopuściłem do siebie jakiejś próżnej, negatywnej myśli?”

To właśnie odcina przepływ. Nigdy nie myśl, że istnieje coś takiego jak próżna myśl. Bo to, co dało początek całemu twojemu światu, trudno nazwać próżnym.

Dlatego bądź czujny. Wybieraj mądrze myśli, które dopuszczasz do siebie, i myśl jedynie w kategoriach Światła, Miłości oraz nieograniczoności, a cuda będą się dokonywać poprzez ciebie. I proszę, obiecaj mi coś — wy, którzy naprawdę usłyszeliście, co powiedziałem w pierwszej części, i wybierzecie pozwolenie, bym mógł z łatwością wam towarzyszyć w waszym życiu, abyśmy razem mogli służyć przebudzeniu naszych braci i sióstr — zróbcie dla mnie jedną rzecz: nigdy w żaden sposób, w żadnej formie ani kształcie, nie ograniczajcie cudów, które mogę przez was dokonywać.

Bo kiedy zobaczycie, jak te cuda dzieją się przez was, będziecie musieli uznać, że zostały one już w was dokonane. A cuda, które ujrzycie, nauczą was Prawdy o cudzie — cud skraca potrzebę czasu. Cuda przyspieszają skracanie czasu.

To jest jak magnes, który przyciąga cały proces stworzenia w tym, co niektórzy nazwali ewolucją i odgrywaniem się tych wszystkich dramatów. Skraca ten proces, a im jest krótszy, tym szybciej się dzieje. Niektórzy z was doświadczają tego w swoim życiu. „Wszystko nabiera tempa. Ojej, aż kręci mi się w głowie.” Pozwól, niech się kręci. Niech twoja głowa wiruje, aż zrozumiesz, że nie możesz tego pojąć swoim umysłem, ale możesz to przyjąć swoim sercem.

W rzeczy samej. I nadejdzie dzień, gdy w ramach tego dramatu zostanie dokonany ostatni cud, a dramat dobiegnie końca i całość Synostwa otworzy swoje oczy, mówiąc: „Ach, to wszystko było tylko snem, a teraz jestem w domu z moim Ojcem.” A potem przez krótką chwilę na tej płaszczyźnie będzie widoczna jedynie doskonałość szczęśliwego snu, a gdy zostanie rozpoznana, nawet ten sen wypełni swoje przeznaczenie.

Cóż można powiedzieć o tym momencie, gdy dobiega końca potrzeba ciał, potrzeba fizycznych form? Jak można użyć języka, by opisać coś takiego? Być może najlepiej sprawdziłaby się poezja. I wtedy Synostwo powraca do Ojca, a nie sposób dostrzec, gdzie Synostwo się kończy, a Ojciec zaczyna. I wszędzie jest tylko doskonałe Światło Miłości.

To nie jest wymazanie świadomości, lecz transcendencja wszelkich ograniczeń, a sen cierpienia i bólu zostaje na zawsze wymazany. I pozostaje jedynie pokój Boga. Nie jako odbicie, lecz jako On sam w swojej istocie.

Niektórzy z was, w swoich snach, modlitwach i medytacjach, ujrzeli tę wizję lub jej odbicie, które poruszyło was tak głęboko, że całe wasze życie uległo zmianie. Zostaliście przebudzeni przez cud i zapragnęliście przebudzić się jeszcze głębiej, a dzień po dniu uczyliście się oddawać swoje życie tej Inteligencji i Miłości, która wydaje się niewidzialna, jakby była poza wami.

A z każdym kolejnym dniem pojawia się lekkość. Zaczyna pojawiać się radość. Uśmiechacie się nieco częściej. Czytacie mniej książek. Znacznie rzadziej wdajecie się w dyskusje. Stajecie się może trochę cichsi i zaczynacie tańczyć trochę więcej. W pewnym sensie czujecie, że stajecie się ignorantami — przynajmniej w oczach świata. Boska głupota.

Coś cię dotknęło. Może sen, zesłany ci przez Boga? Tak, rzeczywiście. Ale to część twojego własnego umysłu przebudziła się do tego, co zawsze wiedziała, ponieważ byłeś tam ze mną na początku, zanim myśl o oddzieleniu pojawiła się w Umyśle Chrystusa, pozornie rozbijając go na wiele części. I od tamtej chwili nieustannie pracuję, wykorzystując wszystko - wszystko to, co postanowiłeś stworzyć - jako narzędzie, by służyło twojemu przebudzeniu. Aby, w pewnym sensie, przyprowadzić cię z powrotem do zobaczenia, że Umysł Chrystusa w Prawdzie nigdy nie został podzielony. Że to wszystko było tylko snem.

To nie oznacza, że sny nie mają mocy, by cię omamić i sprawić, że bez końca będziesz uderzał głową w mur. Oczywiście, że mają. Każdego ranka budzicie się po tym, co nazywacie koszmarami lub złymi snami, ale potem patrzycie i mówicie: „Ach, to był tylko sen,” i pozwalacie mu odejść. Podobnie jest z przebudzeniem — następuje ono, gdy przestajesz próbować zrozumieć, dlaczego musiałeś tak bardzo cierpieć. Gdy przestajesz analizować, czym jest twoja karma. Gdy przestajesz szukać doskonałości w ciele, zamiast pozwolić ciału wyrażać doskonałość. Gdy po prostu odpuszczasz wszystko. Wtedy pojmujesz, że to wszystko było tylko snem.

Wszystkie twoje starania, całe twoje cierpienie i wszystkie twoje wątpliwości były jedynie snem. A od chwili, gdy wybrałeś sen, most, który Ojciec stworzył dla nas – nazwany Duchem Świętym – patrzył na świat twojego snu, lecz nigdy w niego nie uwierzył. Z miłości i współczucia nauczył się jednak mówić twoim językiem, aby służyć jako most prowadzący cię od snów do przebudzenia.

Dlatego właśnie powiedziałem: oświecenie czy zbawienie nie jest trudniejsze niż otwarcie oczu i patrzenie - nie przez pryzmat postrzegania twojego umysłu, lecz poprzez bezwarunkową Miłość, która w pełni w tobie mieszka i nigdy się nie zmieniła, która w pełni przebywa w twoim sercu. Jesteś Synem Bożym. Pozwól sobie to poznać. Na początku może to wydawać się cudem, być może darem, na który nie zasłużyłeś. Ale jakież znaczenie miałaby łaska, gdybyś musiał na nią zasłużyć?

Na dar łaski nie można zasłużyć. Nie istnieje ani jedna rzecz, którą mógłbyś zrobić za pomocą jakichkolwiek technik, by zdobyć prawo do łaski Ojca. Więc zrelaksuj się. Porzuć walkę o bycie doskonałym i uświadom sobie, że już jesteś doskonały. To Miłość uzdrawia, a Miłość przynosi głęboki stan doskonałego odprężenia. Naprawdę będziesz mógł iść ulicą, nie mając w głowie wirujących myśli. 

Znasz to uczucie wirowania? Do tego stopnia, że docierasz na drugi koniec miasta i nawet nie wiesz, jak tam dotarłeś. Twój umysł był zajęty twoimi związkami, karierą, dzieciństwem, problemami świata — kręcił się, kręcił, kręcił.

Możliwe jest jednak chodzenie po tym świecie, gdy w umyśle nie pojawia się nic poza tym, co służy szerzeniu Miłości, tak że kiedy nie jesteś aktywnie zaangażowany w jej szerzenie, panuje w tobie doskonały pokój.

A jak to się osiąga? Musisz siedzieć w medytacji i z całą surowością koncentrować się przez dwadzieścia godzin dziennie, wkładając w to ogromny wysiłek.

{Śmiech}

Musisz odnaleźć wszystkich guru i nauczycieli, jakich zna ten świat. Nigdy nie jedz więcej niż dwóch kęsów ryżu dziennie i oczywiście zapomnij o jakimkolwiek seksie.

{Śmiech}

Czy zaczynasz dostrzegać, że każda taka nauka lub przekonanie opiera się na wymogu, że zbawienie musi zostać zasłużone i że musisz być kimś innym niż Synem Bożym? To wszystko pochodzi z ego. Nie ma to nic wspólnego z Królestwem, absolutnie nic.

Jak więc to osiągnąć? Poprzez pozwolenie na to. Poprzez wybór Miłości zamiast lęku. Tak, by idąc ulicą, już wiedzieć, dokąd zmierzasz i dlaczego. Kiedy tam dotrzesz, wszystko zadba o siebie samo.

Wybierz Miłość i trwaj w pokoju. Po prostu poczuj jak podeszwy twoich butów dotykają betonu — lub, co lepsze, Ziemi. Wdychaj zapachy. Poczuj oddech przepływający przez twoje ciało i cud tego wszystkiego. Nie analizuj. Po prostu bądź w tym. A twój umysł stanie się spokojny niczym gładka tafla jeziora.

Kiedy dotrzesz do swojego celu, będziesz wiedział, co powiedzieć. A kiedy opuścisz to miejsce i wrócisz do domu, pozostaw to doświadczenie za sobą. Wypełniło swój cel. Dlaczego miałbyś się go trzymać?

Niektórzy z was mieli tak zwanych kochanków, a piętnaście lat później wciąż ich ze sobą nosicie, prawda? Cóż, może było aż tak dobrze.

{Śmiech}

I niczego nie znaleźliście, co mogłoby to zastąpić.

Niech zastąpi to pokój.

To jest subtelna kwestia. Nie mówię, żeby nigdy nie mieć wspomnień, ponieważ nie ma nic złego w pamiętaniu o myślach pełnych miłości. A co stworzyło tamto doświadczenie z tym wyjątkowym kochankiem, jeśli nie spotkanie dwóch umysłów, które przez chwilę zrozumiały, że ciało może być jedynie narzędziem komunikacji w niewinności i Miłości? Zanim zostaliście uwikłani w osobowość, zanim zostaliście uwikłani w próby posiadania i kontrolowania siebie nawzajem, zanim wasze ego zaczęło się zastanawiać, co możecie zyskać od drugiej osoby.

Często próbowałeś odnaleźć ponownie ten stan niewinności, w którym nie chodziło o to, by coś zyskać, lecz raczej by dać prostą radość trwania w cudzie — połączenia serc i umysłów, które na chwilę komunikowały się poprzez ciało. A potem zacząłeś się tego trzymać i nalegać, by druga osoba dawała ci to raz za razem. To właśnie przynosi ból. To właśnie rodzi przywiązanie.

Każde pełne miłości doświadczenie, jakie kiedykolwiek miałeś, jest wyryte w tobie, i nie musisz go przywoływać, ani też niczym zastępować. Nie musisz również szukać innego źródła takiego doświadczenia. Trwaj ze mną w pokoju i wiedz, że wszystko spełnia swój cel, nawet komunikacja poprzez ciało, która zdaje się rozszerzać tak błogą Miłość — powstaje w czasie i w czasie się kończy. To jest pewne. Potraktuj to więc jako błogosławieństwo i uwolnij to. Bo tylko wtedy, gdy nieustannie opróżniasz swój kielich, twój Ojciec może go napełnić czymś jeszcze wspanialszym.

Wielu w waszym świecie żyje w piekle. Nazywa się to depresją. Dzieje się tak, ponieważ wyćwiczyli swój umysł w ciągłym powracaniu do przeszłości, przez co stracili kontakt z teraźniejszością — jedynym miejscem, gdzie może zaistnieć Światło. A jeśli chcesz otrzymać Miłość, musisz Miłość dawać. To po prostu aksjomat tego wszechświata.

Kiedyś doświadczyłeś Miłości w jakimś dawnym, pięknym „romansie,” ponieważ całą swoją uwagę poświęciłeś na jej dawanie. Świat przestał istnieć, a ty pragnąłeś jedynie obdarzać Miłością swoją ukochaną czy ukochanego. A teraz owo ciało lub forma zostały ci odebrane, i nad tym ubolewasz. A jednak wszędzie wokół ciebie twoja ukochana czy ukochany czeka na twój dar Miłości, ponieważ choć istnieje wiele ciał, to jest tylko jedna ukochana, jeden ukochany. Jest tylko jeden wieczny Chrystus.

Dlatego, w rzeczywistości, depresja nigdy nie musi się pojawiać. Nigdy nie musi się pojawić. Po prostu zajmij się szukaniem kogoś, komu możesz dać swoją Miłość. Tylko tyle. Stań się tak pochłonięty rozdawaniem Miłości, że nie będziesz miał czasu, aby umysł sięgał w przeszłość i przyciągał ją z powrotem do ciebie.

Och, drodzy przyjaciele, zmartwychwstały Chrystus jedynie szerzy Miłość i nigdy nie opłakuje przeszłości. Spełniła ona swój cel. Może nauczyła cię lekcji. Może ukazała ci, poprzez swój ból, kontrast między wyborem lęku, a wyborem Miłości, między kurczeniem się w sobie, a dawaniem siebie. A jeśli spojrzałeś na przeszłość i poczułeś ból z powodu tego, co zobaczyłeś, uznaj to za błogosławieństwo, ponieważ nauczyło cię to, co możesz zrobić teraz, tu, gdzie jesteś.

Wina przeszłości nie może iść za tobą. Nie jest dla ciebie ciężarem w żadnym momencie, ponieważ twój Ojciec już ci ją przebaczył. Twoje konto jest czyste w każdej chwili, jeśli tylko to zaakceptujesz. Zaprawdę, kochaj więc tego, kto staje przed tobą. Naucz się, proszę, naucz się, że w każdej chwili danego związku, gdy ktoś stoi przed tobą, skup całą swoją uwagę na tej osobę, a poczuje Miłość Chrystusa. Może nawet pomyśli, że to ty ją ofiarowujesz. Ale ty jedynie pozwalasz, by to się działo.

To jest naprawdę ważne. Gdybyś w swojej medytacji uniósł się ponad Ziemię i spojrzał na jakąś ruchliwą scenę w jednym z biurowców, na ulicach czy w centrach handlowych — wybierz dowolne miejsce, choć wszystkie działają tak samo — i obserwował, jak umysły ludzi odnoszą się do siebie nawzajem.

„Cześć, John, miło cię dziś widzieć.”

A w tym czasie ich myśli są zupełnie gdzie indziej albo rozważają: „Muszę nakłonić Johna, żeby zgodził się na ten kontrakt.”

„Tak, John, jak tam dzieci.” Co za stek bzdur. Naucz się być obecnym, w pełni obecnym. Mój Boże, cud polega na tym, że Chrystus stoi przed tobą, a to, co kiedyś przeżyłeś z ukochanym bądź ukochaną, możesz teraz doświadczyć na poziomie umysłu i postrzegania. Nie mówię, żebyś zaczął dotykać ich ciała — ale możesz połączyć się z każdym, spojrzeć głęboko w jego lub jej oczy, zobaczyć Światło Chrystusa i być tak obecnym, że cała reszta twojego świata przestanie istnieć.

Oni poczują moc tej Miłości i poczują za nią wdzięczność, bo będziesz niczym mistrz ogrodnictwa, który podlał glebę ich ogrodu najlepszą wodą, i oni poczują się odnowieni. I nie będziesz musiał powiedzieć ani słowa. Tak potężne może stać się twoje spojrzenie.

Kiedy ktoś do ciebie mówi, słuchaj. Nie skupiaj się tylko na samych słowach, lecz również poczuj energię, która za nimi stoi. Odbierz i usłysz każdy subtelny niuans w sposobie, w jaki zdanie jest sformułowane. Poczuj melodię głosu. Bądź w pełni obecny ze swoim świętym bratem i siostrą.

Jeśli szukasz techniki do praktykowania, prawdopodobnie nie ma lepszej niż ta — by naprawdę być obecnym. Och, jakież cuda mogą wypłynąć z twojej Miłości, gdy wybierzesz taką postawę! Nawet nie jesteś w stanie sobie tego wyobrazić. To właśnie ten cud uzdrawia twój świat i skraca potrzebę istnienia czasu.

Spójrzcie uważnie na siebie nawzajem. Słuchajcie siebie nawzajem z uwagą. Kochajcie się wzajemnie, będąc tym, kto postanawia widzieć tylko Chrystusa — a Chrystus jest widoczny jedynie w chwili obecnej. Nie w przeszłości ani w przyszłości, lecz teraz — tu i teraz.

Niektórzy z was w tej chwili odtwarzają w myślach film z obrazami wszystkich chwil, w których tego nie zrobiliście. „Och, mogłem to zrobić wtedy. Tak, wtedy też. O, jeszcze jeden taki moment.”

Znacie to „tworzenie filmów” w umyśle? To całkowicie w porządku, ale nie osądzajcie się za to, bo to już zostało uzdrowione i zapomniane. Gdy szerzysz Miłość w pełni wobec osoby, z którą jesteś, nawet jeśli tylko przez chwilę, już naprawiłeś każdą porażkę, która, jak sądzisz, miała miejsce w twojej przeszłości. Czy rozumiesz, co ci mówię?

Za każdym razem, gdy wybierasz bycie w pełni obecnym, szerząc Miłość Chrystusa i dostrzegając Chrystusa w osobie stojącej przed tobą, uzdrawiasz każdy błąd przeszłości. Czy wiesz dlaczego? Bo ta osoba przed tobą to ta sama, wobec której zawiodłeś dziesięć lat temu. Ciało jest inne, ale tak naprawdę jesteśmy Jednością.

Jeśli wszystkie umysły są połączone — a zapewniam cię, że są — kochając osobę przed tobą, kochasz tę, którą kiedyś postanowiłeś nienawidzić, ponieważ twoje postrzeganie było wtedy zamglone. Na tym polega uzdrowienie — na szerzeniu Miłości. Nie możesz naprawić przeszłości, bo już jej nie ma. Została już naprawiona przez Kogoś, kto nie zna błędów. Czy nie możesz zaufać swojemu Ojcu, że potrafi naprawić przeszłość?

Nigdy nie użalaj się nad przeszłością, ale spójrz, gdzie jesteś w tej chwili. Tu, właśnie teraz, w tym pokoju, razem możecie szerzyć Miłość i uzdrawiać Synostwo. Mój Boże, jeśli naprawdę zrozumiesz tę ideę, pojmiesz, że jesteś wolny — wolny, by być Miłością, do której zostałeś stworzony, teraz.

Każdy moment, w którym zawiodłeś w przeszłości, Ojciec po prostu odrzucił za twoje ramię i dał ci nową chwilę. Powiedział: „Proszę, oto nowa. Spróbuj jeszcze raz. Spójrz, możesz to zrobić dobrze. Ups, tamtą wyrzućmy. Dajmy kolejną.”

To coś, z czego można się radować, a jednocześnie coś, co zostało pominięte w waszych teologiach i religiach, zwłaszcza w chrześcijaństwie. Zwłaszcza w chrześcijaństwie. To religia zrodzona z poczucia winy, która uparcie koncentruje się na ukrzyżowaniu, a nie na zmartwychwstaniu. To właśnie dlatego nawet ja zostałem ukrzyżowany — ponieważ tamte umysły nie chciały zobaczyć zmartwychwstania.

A czy zdecydujesz się zobaczyć zmartwychwstanie ? Czy dokonasz wyboru, by żyć zmartwychwstaniem? Nie tylko w ten najświętszy dzień, gdy dla większości z was wydarzyły się cuda, ale aby zrozumieć, że każdy dzień jest Wielkanocą, jeśli tak wybierzesz. Każdy dzień jest dniem, by celebrować możliwość, którą twój Ojciec właśnie ci dał — możliwość szerzenia doskonałej i nieograniczonej Miłości Boga.

Nie wiem, jak wy, ale mnie to zawsze zadziwia i sprawia, że wszystko staje się nowe na nowo. W każdej chwili wszystko jest nowe. Niektórzy z was doskonale wiedzą, że w tej chwili nie ma ani jednej komórki w waszym ciele, która była tam jeszcze kilka lat temu. Gdzie się podziały? Już ich nie ma, a ty zostałeś stworzony na nowo i odnowiony przez Światło, Miłość i doskonałość, które dalece przekraczają zdolność umysłu do pojmowania.

Ci z was, którzy mają partnerów, z którymi są, powiedzmy, od siedmiu lat, naprawdę myślą, że patrzą na to samo ciało? Nie ma tam niczego, co było siedem lat temu, poza tym, co jest niezmienne — Dziecka Boga, które pragnie tylko być kochane.

Jeśli zastanowisz się nad tym, co mówię, uwolni to twój umysł od wszelkiej powagi i zaczniesz krzyczeć: „Hurra! Kolejna okazja, by kochać!” I o to właśnie chodzi.

Każdy problem, z którym spotykasz się w swoim życiu, wynika z braku Miłości. Gdzieś pojawiła się próżna myśl, negatywna myśl, która wkradła się do twojego umysłu i spowodowała pewne zakłócenie energii z określonym skutkiem. Bo wszystko jest odbiciem tego, jak dobrze szerzysz Miłość, i tylko o to chodzi.

Czy to oznacza, że jeśli twój dom spłonie, to nie szerzyłeś Miłości? To nie całkiem to samo. Ale jeśli się przyjrzysz, zauważysz, że gdy zaczynasz wpadać w spiralę negatywności, energia zaczyna się rozpraszać, a wola, by na przykład usiąść do modlitwy, zdaje się znikać. Dzieje się to podstępnie — od jednej małej negatywnej myśli.

Być może uwierzyłeś, że twój brat lub siostra cię skrzywdzili, a ty zamiast natychmiast się zatrzymać i otoczyć ich Światłem i Miłością Chrystusa, abyś mógł się od tego uwolnić, trzymasz się tego. „Cóż, zatrzymam to dla siebie na tydzień lub dwa. I tak mam ochotę trochę się pogniewać.” Trzymasz się tego, a to staje się jak choroba, i po sześciu tygodniach, sześciu miesiącach czy roku nie rozumiesz, dlaczego ciało zachorowało, dlaczego szef cię zwolnił, dlaczego samochód ciągle się psuje. I tym podobne wszystkie te rzeczy. „Co się dzieje w moim życiu? Co się z nim stało?” Jedna mała negatywna myśl pojawiła się w twoim umyśle, a ty ją zachowałeś.

Kiedy to zrozumiesz, nie próbuj wracać, by odnaleźć tę myśl, ale spójrz na te przeciwności losu jak na wielkie błogosławieństwo. Jeśli samochód ciągle się psuje, otocz go swoim Światłem, pokochaj go, podziękuj mu i pożegnaj się z nim. Jeśli dany związek się zakończył i zastanawiasz się: „Co takiego zrobiłem źle?”, otocz go swoim Światłem i pozwól mu odejść, bo tuż za rogiem jest ktoś, kto woła o twoją Miłość. 

Zawsze patrz w tę stronę, a nie w tamtą. Nigdy nie wiadomo, może zamienisz się w słup soli.

{Śmiech}

Tylko takie jest znaczenie owej historii. Słup soli nie ma w sobie życia. Jest całkowicie zastygły i nieruchomy, a wiatry czasu ścierają go na pył. Dlaczego chciałbyś być słupem soli? A jednak za każdym razem, gdy spoglądasz za siebie, bawisz się nie ogniem, lecz solą. Ryzykiem, że zostaniesz zahipnotyzowany przeszłością i zapomnisz o życiu, które masz tuż przed oczami. Jeśli zrozumiesz, że każdy, absolutnie każdy z twoich braci i sióstr jest obliczem Chrystusa przedstawionym ci do rozpoznania, już nigdy więcej nie spojrzysz za siebie.

Ani ciało, ani osobowość nie mogą ci zostać odebrane, ponieważ nie są rzeczywiste. Tylko Serce i Umysł Chrystusa są częścią rzeczywistości. Patrz więc przed siebie. Dlatego właśnie, w chwili poczytalności, stworzyłeś ciało z oczami z przodu głowy, a nie z tyłu.

To ma sens, prawda? Tak.

Patrz przed siebie. Spójrz na teraźniejszość i pokochaj to, co widzisz. A gdy pokochasz to, co widzisz, nawet jeśli dwie minuty temu myślałeś, że to katastrofa —„Och, jakżeż tu ohydnie. Nie podoba mi się tutaj” — jeśli pokochasz to, co widzisz, przekroczysz to.

Poproś swojego Ojca, aby otworzył twoje serce najszerzej, jak to możliwe. Powiedz Mu, że jesteś gotów, chętny i zdolny, by czynić wszelkiego rodzaju cuda, o które cię poprosi. Powiedz Mu, że jesteś gotów przyjąć obfitość energii, śmiechu, przyjaciół, radości, zaangażowania, służby i wszystkiego innego, co pozytywne. Powiedz Mu, że nie ma w tobie nic, co jest ograniczone, ponieważ dziś postanowiłeś przebudzić się do Prawdy, że jesteś zmartwychwstałym Chrystusem, tak aby przestrzeń i czas nigdy więcej cię nie ograniczały. A jeśli chcesz usiąść na górskim szczycie, pod drzewem i modlić się dwadzieścia godzin dziennie, cóż cię powstrzymuje?

Co tak naprawdę cię powstrzymuje, jeśli nie lęk? I tak jak moja pradawna przyjaciółka ma w tym tygodniu do przejścia bardzo mały, blady i słaby krąg lęku — wiem, że z twojej perspektywy nie wygląda to w ten sposób, ale ten krąg lęku naprawdę słabnie — tak samo każdy z was ma swój własny krąg lęku, który jest tylko iluzją.

Jeśli jest w tobie marzenie, które płonie niczym ogień, idź i zacznij je realizować. Idź i zacznij teraz. Nie czekaj kolejnych pięciu lat, mając nadzieję, że wszystko będzie idealnie dopięte. Jedyny sposób, by wszystko ułożyło się we właściwym porządku, to podążyć za tym, co rodzi się w twoim sercu.

Skąd pochodzi wizja? Wizja, która pragnie służyć, wnosić swój wkład, zmieniać coś na lepsze? Wszystkie te rzeczy, które są pełne Miłości i dobra — skąd pochodzą, jeśli nie z Umysłu Chrystusa? Dlaczego miałbyś zwlekać z ich realizacją? To tylko lęk, i nic więcej. A lęk należy do świata, nie do Królestwa.

Jakiego więc wyboru chcesz dokonać?

Ja dokonałem wyboru dawno temu, by wypełnić swoją część Pojednania, ponieważ tak bardzo kochałem swoich braci i siostry, że nie mogłem już dłużej zwlekać. Bo zwlekanie oznaczało wyrządzenie wam krzywdy. Czy jesteś gotów to zrozumieć i gotów zdobyć się na odwagę, by to zrobić: zrozumieć, że całe zbawienie w ramach Pojednania spoczywa i czeka na ciebie? Twoi bracia i siostry potrzebują, abyś był Chrystusem. Potrzebują cię rozpaczliwie. Wołają do ciebie w swoim śnie i marzeniach: „Czy ktoś mógłby mi pokazać drogę? Jestem zagubiony.”

To właśnie ty możesz pokazać drogę, będąc drogą. Proszę cię, weź swój krzyż i chodź za mną. Nie pozwól mu dłużej leżeć na poboczu drogi. Nie jest ciężki. Jest utkany ze Światła i możesz go unieść jednym palcem.

Jest pełen blasku. A gdy spojrzysz na ten krzyż i gdy poczujesz, że potrzebujesz siły, zrozum prawdę o tym, czym naprawdę jest. Krzyż symbolizuje doskonałą harmonię między Niebem a Ziemią, rozciągającą się od Wschodu po Zachód, a ty znajdujesz się dokładnie tam, gdzie te linie się przecinają. To właśnie tam bije twoje Serce. Ten krzyż jest utkany z boskiego Światła i został ci dany, byś mógł go używać i mieć do niego dostęp, kiedy tylko zapragniesz.

Możesz napełnić ciało energią. Możesz przyciągnąć do siebie nowych przyjaciół, którzy będą rezonować z Prawdą, do której się przebudzasz. Możesz przyciągnąć nową pracę, nowe miejsce do życia, nie z chciwości ego, ale z pragnienia służenia Bogu. Ten krzyż jest potężny, nie dlatego, że jest symbolem śmierci, ale dlatego, że jest symbolem zmartwychwstania.

Widzisz, świat próbował uczynić krzyż ciężkim i drewnianym symbolem śmierci. Powiesili na nim ciało i myśleli, że mogą się mnie pozbyć. Nie udało im się. Tak samo jak świat zawsze doznaje porażki, próbując pozbyć się ciebie. Świat nie może cię zabić ani powstrzymać, i nigdy tego nie zrobi, choć odegrałeś dramat, w którym wydawało ci się, że osiągnął swój cel. Ale zawsze wracasz kopiąc i krzycząc, prawda?

Dlatego nie dąż do śmierci, o Święty Synu Boga, ale dąż do życia wiecznego, bo i tak będziesz żył na wieki. Możesz więc równie dobrze robić to z mocą, radością i pewnością — a odrobina polotu nigdy nikomu nie zaszkodziła.

Czy wszystko to ma dla ciebie sens?

Proszę cię dzisiaj, byś dołączył do mnie w zmartwychwstaniu. Niektórzy z was mieli dziś dość niezwykłe doświadczenia, począwszy od samego rana. To nie jest tylko pokaz. To twoja rzeczywistość, a ja cię potrzebuję. Potrzebuję cię, abyś pomógł mi kochać moich braci i siostry aż do ich przebudzenia, byś dołączył do mnie, aby w tym tańcu uczestniczyli wszyscy, a nie tylko nieliczni.

Potrzebuję, byś wziął swój krzyż i poszedł za mną. Poszedł za mną ku nieograniczoności. Poszedł za mną, aby posiąść klucze Królestwa. Poszedł za mną, aby w pełni pokazać, że ten świat śmierci i szaleństwa nigdy nie zdoła pokonać Syna Bożego. Powiedz swojemu Ojcu, że jesteś gotów, aby twoje życie stało się świadectwem.

Mogę dać ci tylko jedną pewność: nikt już nigdy nie zostanie poproszony o to, by został ukrzyżowany, więc kiedy powiesz swojemu Ojcu, że jesteś gotów, aby stać się świadectwem, nie martw się.

Widzisz, na tym świecie, choć tego nie dostrzegasz, każdy umysł jest tak bardzo blisko — i każdy umysł woła o zbawiciela. A ci z was, którzy chcą uczestniczyć w celebracji tego najświętszego dnia, nie myślcie o sobie jako o kimkolwiek innym niż siewcach Światła. Tym właśnie jesteście. Wybraliście to powołanie i podpisaliście się pod nim. Zostało wyryte w Świetle w „Księdze Życia”.

Czyż nie czas? Czyż nie czas spojrzeć dziś w lustro, zanim pójdziesz spać, i powiedzieć: „Wiesz co, naprawdę nadszedł czas. Zawsze wiedziałem, że jest we mnie moc, kreatywność, która czeka, by wybuchnąć i zostać ofiarowana światu. I na miłość boską, najwyższy czas, bym odblokował to, co wstrzymywałem.”

W rzeczy samej. I to wasza Miłość będzie tą, która zbawi ten świat. To wy jesteście tymi, przez których to się wydarzy. To wy. To już nie zależy ode mnie. Teraz to zależy od was.

Prawdę mówiąc, można powiedzieć, że praca, którą wykonuję poprzez tego mojego umiłowanego brata oraz niezliczonych innych, właśnie teraz, w tej godzinie, w wielu miejscach na świecie, jest po prostu rolą trenera. Przychodzę, by powiedzieć: „Tak, możecie to zrobić. Dalej, możemy jeszcze wygrać. Dacie radę to zrobić.” Dlatego właśnie dokonaliście wyboru, aby być tutaj w tym czasie.

Nigdy wcześniej na tej Ziemi w historii ludzkości nie było bardziej przełomowego czasu niż ten, który dzieje się właśnie teraz. A kolejne kilka lat będzie najważniejszymi w dziejach. Najważniejszymi. To niesamowite. Dokonaliście wyboru, by przyjść na tę Ziemię pod postacią ciała i dokończyć kilka lekcji zrozumienia wszystkich szaleństw tego świata. Wybraliście dzień i godzinę, w których się przebudzicie i ruszycie naprzód.

I mówię wam: bliska jest godzina. Potrzebuję, abyście teraz obudzili się ze snu. Dzwonek już zadzwonił. Czas na przerwę. Czas na zabawę. Koniec z „lekcjami życia w świecie.” Dziś zmartwychwstaliście. Nie ma już lekcji do nauki. Jest tylko szerzenie Miłości. Jeśli chcecie to nazwać formą nauki, proszę bardzo, ale to nauka przez przyzwalanie. Nauka przez działanie. Nauka przez zaufanie. Nauka przez poznanie. Nauka przez praktykę.

Możecie uzdrowić ten świat w sposób, którego nawet jeszcze nie jesteście w stanie pojąć. Dlaczego więc tego nie zrobić? Albo — no, cóż, zawsze możecie pooglądać telewizję.

To ciekawa rozrywka. Widzisz, wykorzystujesz moc Chrystusa, by przekręcić małe pokrętło, które sam stworzyłeś, i oglądasz mnóstwo małych elektrycznych kropek, które tworzą iluzje. To metafora tego, co robisz ze swoimi światami. Ile razy zmieniałeś kanał, wchodząc do innego świata? Niektórzy z was nazywają te światy wcieleniami.

„Cóż, ten dramat nie był tak zabawny, jak myślałem. Chyba zmienię kanał.” Dlaczego nie przełączyć kanału na świat, który jest uzdrowiony? Świat, w którym żadne Dziecko Boga nie doświadcza braku, gdzie nie ma potrzeby istnienia rządów, gdzie panuje pokój, a planeta została uzdrowiona i odnowiona, a jej wody oczyszczone? Nic nie jest niemożliwe, jeśli każdy z was zdecyduje się w pełni wypełnić swoją rolę w Pojednaniu. Może wydawać się ona mała. Może wydawać się wielka. Ale wszystkie te role składają się na jeden piękny obraz.

Gdyby każdy z was zdecydował się to zrobić, a potem poszedł do swoich przyjaciół i powiedział: „Dlaczego nie dołączycie do nas i nie wypełnicie swojej roli w Pojednaniu?”, w rzeczy samej, dwoje zamieni się w tysiąc, a tysiąc w milion, i w mgnieniu oka Królestwo Niebieskie może zostać na nowo ustanowione na tej Ziemi.

Ci z was, którzy studiowali mój „Kurs Cudów,” doskonale rozumieją, że nie jest on ostatecznym celem samym w sobie. Jest to specyficzne narzędzie dydaktyczne, które ma doprowadzić was do pokoju. A kiedy już wiesz, że trwasz w pokoju, czyż nie czas coś z tym zrobić?

To całkiem logiczne, prawda? Bo ostatecznie zaczynasz wyraźnie dostrzegać, że nie możesz w pełni trwać w pokoju, dopóki twój brat nie trwa w pokoju, ponieważ ty jesteś swoim bratem.

Nikt nigdy nie osiągnął oświecenia, by potem zniknąć w „tylnej kieszeni Boga,” mówiąc: „Ach, mam to za sobą. Powodzenia tam na dole. Wiem, że wszystko jest w rozsypce, ale w końcu jakoś sobie poradzicie.” Każdy mistrz, który się przebudził, patrzy na świat z wielkim współczuciem i z radością oraz entuzjazmem nieustannie pracuje nad przebudzeniem swoich braci i sióstr. A nasza liczba rośnie z każdym dniem. I ta liczba obejmuje również ciebie, ponieważ teraz wiesz — i wiesz, że wiesz — i nie ma już czasu na zwlekanie, trzymając się iluzorycznych myśli.

Bądź więc pokojem, którym jesteś, i bądź Światłem świata. W rzeczy samej, dzisiaj przyszedłem tylko po to, by podzielić się z tobą moją Miłością, by objąć cię ramionami, nie tego ciała, lecz ramionami mojego serca, które rozciągnęły się, by objąć całe stworzenie. Ty jesteś tym, którego kocham. Ty jesteś tym, dla którego przyszedłem. Ty, każdy z was, jesteście tymi, których kocham ponad całe stworzenie.

To dla was oddałem siebie, zanim jeszcze czas się zaczął, i wołałem do was. Nieustannie pukałem do drzwi waszego serca, ponieważ to was kocham. I chcę, abyście przyszli tam, gdzie jestem, bo was potrzebuję. Bo wasi bracia i siostry nas potrzebują. Potrzebują naszej radości, naszego śmiechu, naszej zabawy, naszej pewności, naszej obfitości i naszej mądrości. Potrzebują naszej beztroski. Potrzebują naszych uśmiechów. Potrzebują naszej Miłości.

Tak, w rzeczy samej. Jesteśmy zaprawdę jednym Duchem, jednym Sercem i jednym Umysłem, a tego dnia nasza jedność zostaje przywrócona na Ziemi, tak jak jest w Niebie. Nie wiem jak wy, ale ja nie zamierzam przestać, dopóki cały ten świat nie odzwierciedli jedności Nieba. Bo czy jest jakaś inna rozrywka w mieście, która jest warta uwagi? Nie ma. Nigdy naprawdę nie było. Ale próbowaliście stworzyć kilka, by ją zastąpić.

Kocham was, a jednak dany mi jest tylko krótki czas, by przyjść do was. Krótki jest czas, abyście wreszcie usłyszeli Ewangelię i przyjęli ją. Urzec cię może samo siedzenie i słuchanie Ewangelii. Ale wcielanie jej w życie może być trochę przerażające, stawanie się Ewangelią gdziekolwiek jesteście i dokądkolwiek pójdziecie, tak by Ewangelia promieniowała na inne umysły. Nie poprzez głoszenie na rogach ulic, lecz poprzez szerzenie Miłości. W rzeczy samej.

Czerpię z tego dnia tak ogromną radość, że może to być dla niektórych trudne do pojęcia, ale nie ma tutaj nikogo, do kogo osobiście bym nie przyszedł i nie poprosił, by do mnie dołączył.

Część z was przebyła dłuższą drogę, by tu dotrzeć. Niektórzy z was pomyśleli: „Dlaczego tam idę? Myślałem, że mam coś innego do zrobienia.” A jednak coś w was przyciągnęło was tutaj i pociągnęło. To nie byłem ja. To byliście wy sami. To była ta pewność w waszej duszy, która od zawsze zna Prawdę. A to przyciąganie było waszą duszą zmuszającą umysł, by wreszcie zaczął być jej posłuszny.

Wielki jest mój podziw dla Światła Chrystusa, które mieszka w każdym z was i wiem, że wyruszycie z wielką pewnością siebie, radością i przede wszystkim z uśmiechem, aby wypełnić swoją rolę w Pojednaniu. Wasz Ojciec nie ukryje jej przed wami. Musicie jedynie poprosić z otwartym sercem, spokojnym umysłem i gotowością, by porzucić i pozwolić ukrzyżować iluzję siebie, za których się uważaliście — słabych, kruchych, zmęczonych i zagubionych. Już nigdy więcej.

Jesteście dla mnie warci całej wieczności i choć powstały niezliczone światy, które pojawiają się i przemijają, nie uchwyciłbym się żadnego z nich, jeśli oznaczałoby to utratę choćby jednego z was.

Nigdy nie będę w stanie objąć was tak, jak pragnę, dopóki nie wypełnicie swojej roli w Pojednaniu i nie dołączycie do mnie poza czasem i ciałami. I nigdy, by wyrazić to w języku waszego świata, nie mógłbym nawet mieć nadziei, by znaleźć sposób na wyrażenie głębi mojej Miłości dla doskonałości Światła, którym jesteście. Kiedy na was patrzę… brakuje mi słów. Ale jak wiecie, wciąż próbuję znaleźć choć kilka, by wskazać wam drogę.

Każdy z was może pozwolić mi przyjść do siebie w modlitwie i medytacji, bym mógł objąć was ponad czasem i abyście wy mogli mnie objąć. Nie stoję na piedestale. Nigdy nie rozumiałem, dlaczego w waszych katedrach krzyże umieszczają tak wysoko pod sufitem, jakby miał górować nad wami. Co za szaleństwo.

Jest jeden obraz, który zawsze był mi bliski i który dobrze mnie oddaje. Ukazuje mnie z głową odchyloną do tyłu, śmiejącego się do rozpuku. Tak właśnie chciałbym, abyście mnie zapamiętali. W rzeczy samej. I abyście zawsze przyłączali się do mnie w tym śmiechu. Codziennie śmiejcie się razem ze mną. Śpiewajcie, tańczcie, śmiejcie się i bawcie, a każdego dnia róbcie coś zupełnie i zuchwale ekscentrycznego. To jest jedyny wymóg mojej dyscypliny dla was. Obawiam się, że nie miałbym szans na rynku świętych nauczycieli. A mojego imienia nie znajdziecie wśród świętych w leksykonie „Who is Who”. Nigdy nie będę właścicielem żadnego „Rolls-Royce’a”. Ale jeśli chcecie mieć taki, proszę bardzo. Przyjdę i przejadę się z wami.

Są trochę szybsze niż osioł.

Kocham was, kocham was, kocham was, kocham was, kocham was, kocham was wszystkich, i nigdy nie przestanę, więc możecie się otworzyć na to całkowicie i przyzwyczaić się do tego. Udawajcie, że jestem kochankiem, którego nie da się dłużej odrzucać.

Pokój wam, drodzy przyjaciele. Jesteście Światłem świata i zawsze wywołujecie uśmiech na mojej twarzy. Zawsze, zawsze, gdy patrzę na każdego z was, uśmiecham się szeroko. Proszę, zapamiętajcie to, a jeśli kiedykolwiek wydaje się wam, że wasza siła słabnie, weźcie łopatę i zaczerpnijcie z mojej siły. Napełnijcie spichlerz swojej duszy moją siłą, aż wasza stanie się pewna. I nie róbcie tego z fałszywą pobożnością, mówiąc: „Jeszua, mam naprawdę trudny dzień. Jeśli masz choć odrobinę siły, wiesz, może mógłbyś...” Zawołajcie do mnie: „Jeszua, daj mi swoją siłę, teraz! Powiedziałeś, że jestem tutaj, by służyć moim braciom i siostrom. Potrzebuję jej teraz. Nie jutro. TERAZ! Oznajmiam ci to i twą siłę przyjmuję.” Skorzystaj z niej, a potem powiedz: „Dziękuję.”

Trwajcie w pokoju we wszystkim. Trwajcie w pokoju we wszystkim, ponieważ wszystko pojawia się i przemija w czasie. Ale Królestwo Niebieskie trwa wiecznie. I nade wszystko pamiętajcie: zasłona jest cienka jak papier, a krąg lęku został już przerwany. 

Idź zatem z pewnością siebie przez to, co uważałeś za przeszkody nie do pokonania i zobacz, że nigdy nie miały nad tobą żadnej władzy, a wtedy wasz śmiech naprawdę wstrząśnie tym wszechświatem.

Pokój jedynemu zrodzonemu Potomstwu Boskiego Światła.

Amen.
