---
title: "Rozdział dwunasty"
---

## Rozdział dwunasty

![znaczek](/public/img/wom/znaczek.jpg)

> *Zaufanie, powtórzmy, jest niezbędne.*<br>
> *Jest ono również twą ostateczną lekcją*<br>
> *w  polu czasu.*

15 marca 1989  r.

–  Co  u  ciebie? – pyta Kendra.

Lewym uchem przyciskam słuchawkę do  ramienia i  staram się kontynuować zmywanie naczyń.

–  Zmywam naczynia. Znowu.

–  Znowu?

–  Tak, znowu. Chyba zbyt dużo we  mnie nerwowej energii.

Przerywam i  odchodzę od  zlewu.

–  To  jest szaleństwo, Kendra. Za  parę godzin przychodzisz do  mnie z  garstką przyjaciół, a  ja  nie mam bladego pojęcia, co  się wydarzy!

–  A  co  takiego strasznego może się wydarzyć? Przecież będziesz wśród przyjaciół.

Opieram się o  ścianę. – Ale czy po  tym oni nadal będą przyjaciółmi?

Kendra się śmieje, ale ja  nie.

–  Słuchaj, widzimy się o  siódmej. Muszę zejść do  biura, zamknąć za  sobą drzwi i  wymyślić, jak sobie poradzić z  tym, no, tym, szlag – z  tym staromodnym lękiem, Kendra! A  przy okazji, dzięki, że będziesz wieczorem.

–  Nie myślałeś chyba, że pozwolę, by  mnie to  ominęło? Tylko pamiętaj, żebyś wyszedł.

–  Wyszedł?

–  Z  biura! Na  razie!

Na  tym kończymy rozmowę i  schodzę do  biura.

![znaczek](/public/img/wom/znaczek.jpg)

Gdy łagodnie zamykam za  sobą drzwi, biorę głęboki wdech. Zwykle uwielbiam przychodzić do  tego małego pokoju mieszczącego się w  domu, który znalazłem tak szybko po  swoim powrocie z  Maui. Mam tutaj spokój jak w  klasztornej celi. Lecz dzisiaj przytłacza mnie on, jak gdyby napierały na  mnie ściany.

Podchodzę do  swej maty do  jogi i  zaczynam serię postaw na  stojąco, zauważając jak trudno jest mi  pozostać obecnym, a  próba oddychania głębiej niż tylko klatką piersiową boli niczym wyrywanie zębów. Jest to  znak, że od  piersi w  dół spina mnie lęk, który jest niczym gruby beton, przy którym moje asany są niczym wątłe uderzenia dłuta.

Kładąc się na  macie twarzą w  dół, zaczynam pracować jeszcze mocniej. Ale to  na  nic. W  końcu nadal leżąc z  twarzą do  podłogi, przeciągam się i  się poddaję.

I  właśnie wtedy Go słyszę. Nie, najpierw Go czuję. Bardzo mocno.

Mocniej niż kiedykolwiek wcześniej.

*Witaj, mój bracie.*<br>*Tak więc przechodzimy do  następnego kroku*<br>*w  odwiecznym Dziele, jakie wcześniej współdzieliliśmy.*<br>
*Znów Mi  zaufałeś.*<br>
*Nie opuszczę cię, dopóki wszystko nie zostanie dokonane.*

*Teraz*<br>
*proszę cię, byś otworzył Biblię.*<br>
*Zacznij proszę czytać księgę Jeremiasza.*

Dobrze Go usłyszałem? Biblię? Nawet nie wiem, gdzie jest ta  cholerna książka. Jeremiasz? Z  jakiegoś dziwnego powodu jedyne, co  mi  przychodzi na  myśl, to  ta  stara melodia: „Jeremiasz był ropuchą…”.

Wstaję z  maty i  wzrokiem przeszukuję półki. Setki książek o  filozofii, religiach, fizyce i  o  czym byś tylko chciał. Prawie czuję do  nich pogardę. Bowiem ani jedna z  nich nie pomogła mi  przygotować się do  tej przedziwnej podróży z  mym niewidzialnym Gościem. Rozglądając się wokoło, w  końcu znajduję Biblię ukrytą pod stosem gazet na  dolnej półce. Przypominam sobie, jak w  czasach studenckich zręcznie omijałem wszystko, co  się z  nią  wiązało.

Muszę skorzystać ze  spisu treści, żeby odnaleźć stronę Księgi Jeremiasza. W  miarę, gdy wertuję Biblię, ucisk żołądka wzrasta o  jeden stopień. A  w  zasadzie o  kilka. Dokładnie w  tej chwili On mówi do  mnie, a  Jego głos jest tak wyraźny, że mogę się odwrócić i  wyjrzeć przez okno, nie tracąc z  Nim kontaktu, podobnie jak rozmawia się z  przyjacielem, który mówi do  ciebie, podczas gdy ty  zajmujesz się innymi rzeczami. Jedyna różnica jest taka,  że nie potrafię się od  tego przyjaciela odciąć i  nie zwracać na  niego uwagi!

*Teraz zacznij czytać.*

Zaczynam i  gdy dochodzę do  piątego wersetu, Jeszua mnie zatrzymuje.

*Proszę czytaj na  głos, powoli.*<br>
*Tak, byś mógł naprawdę usłyszeć.*<br>
*Albowiem to  są teraz moje słowa dla ciebie.*

Na  głos. Powoli. W  porządku. Myślę, że to  jest jeden z  tych momentów, które z  pewnością miały nadejść, kiedy powiedziałem, że będę Mu ufał mimo wszystko.

„Zanim ukształtowałem cię w  łonie matki, znałem cię,<br>
nim przyszedłeś na  świat, uświęciłem cię,<br>
prorokiem dla narodów ustanowiłem cię”.

Gdy zaczynam gwałtownie łapać powietrze i  czuję, że znajoma mi  nemezis uderza mnie mocno i  szybko w  brzuch, On znów mówi:

*Teraz przeczytaj werset dziewiąty.*

„I  wyciągnąwszy rękę, dotknął Pan moich ust i  rzekł mi: <br>
«Oto kładę Moje słowa w  twoje usta».”

«Oto kładę Moje słowa w  twoje usta».”

Mój umysł, oddech i  całe ciało zostają wtłoczone w  bezruch ciszy.

*Mój bracie,*<br>
*wybrałem cię, ponieważ ty  wpierw Mnie wybrałeś,*<br>
*dawno temu.*<br>
*Pokieruję cię do  tych, którym służę,*<br>
*do  tych, którzy Mnie wezwali.*

*Nie lękaj się,*<br>
*albowiem czy naprawdę wierzysz,*<br>
*że możesz Mnie powstrzymać*<br>
*od  przemawiania do  tych, których posyłam do  ciebie,*<br>
*albo że możesz wypaczyć to, czym chcę się dzielić,*<br>
*gdy trwam w  wypełnianiu Woli Ojca, w  służbie*<br>
*Pojednania stworzenia?*

*Ponownie powiadam ci,*<br>
*ufność – wraz z  nieustającą gotowością –*<br>
*jest wszystkim, co  musisz wnieść do  naszego wspólnego Dzieła.*

*Pewnego dnia stanie się tak,*<br>
*że wszyscy uświadomią sobie, iż ufność jest wszystkim,*<br> 
*czego kiedykolwiek potrzebowali,*<br>
*a  cuda nadejdą, by  uzdrowić wszelkie cierpienie.*

*Nie bacz na  głosy innych,*<br>
*lecz zwróć się do  Mnie,*<br>
*a  Ja  jestem z  tobą.*

*Zaufanie – powtórzmy to  – jest niezbędne.*<br>
*Jest ono również*<br>
*Twoją ostateczną lekcją*<br>
*w  polu czasu.*

*Teraz*<br>
*nadszedł ten czas.*<br>
*Chodźmy*<br>
*i  trwajmy z  tymi,*<br>
*którzy się teraz zbierają.*

*Nie lękaj się, umiłowany bracie.*

*Nie lękaj się.*

![znaczek](/public/img/wom/znaczek.jpg)

Jego energia zanika. Staję się świadomy stłumionych odgłosów nade mną. Głosów, śmiechów.

Pospiesznie zapisuję to, co  się właśnie wydarzyło i  słowa, które On wypowiedział. Mam poczucie, że pozostaną wyryte w  mym mózgu tak długo, jak będzie on działał.

Jestem już na  górze. Ledwie zauważam powitania i  siadam przed grupą około sześciu przyjaciół. Wszyscy wpatrują się we  mnie, zastanawiając się, co  się za  chwilę wydarzy.

Palcem wskazującym dotykam czoła i  łagodnie pocieram nim w  dół aż do  nasady nosa, powtarzając cały czas słowa modlitwy, którą On nauczył mnie wypowiadać kiedykolwiek łączymy się w  taki właśnie sposób. Czuję jak świat oddala się ode mnie. Samo ciało staje się miękkie, coraz bardziej miękkie, aż i  ono wydaje się znikać w  mgle światła i  koloru, gdy ogarniają mnie fale błogości i  pokoju.

To  wszystko ustępuje i  jestem świadomy jedynie Jego, widząc nas w  nieskończonym polu purpurowo zabarwionego światła.

*Wszystko jest przygotowane.*<br>
*I  teraz zaczniemy.*

Właśnie wtedy zauważam, że nie jesteśmy sami. Wydaje się, że jest z  nami cała grupa, duży krąg istot lśniących światłem. Wszystko to  zanurzone jest w  owym polu purpurowo zabarwionego światła. Mgliście widzę pokój oraz siedzących naprzeciw i  wpatrujących się we  mnie przyjaciół.

Nie! Oni wpatrują się w  moje ciało i  ja  również! Tyle że ja  patrzę na  nie z  góry. Jeszua przemieszcza się do  miejsca tuż za  moim ciałem. Następnie wydaje się, że do  niego wnika. To  jest ostatnia rzecz, której jestem świadomy, dopóki to  wszystko się nie skończy.

*Dziękuję, Mój bracie.*

Jego głos mnie zaskakuje. Nagle ponownie zaczynam być świadomy swego ciała. Jest to  dość niemiłe doświadczenie. Otwieram oczy, lecz potrzebuję kilku chwil zanim wszystko na  powrót przybierze kształty rzeczy, ludzi, doniczek, krzeseł, ścian. Ale coś stało się z  ludźmi. Twarze wpatrują się we  mnie, mają szeroko otwarte oczy. Niektórzy siedzą z  otwartymi ustami, wszyscy w  bezruchu. Wyglądają na  zszokowanych.

Moje ciało wibruje, pulsuje. W  końcu jestem w  stanie mówić, choć „jąkać się” byłoby lepszym słowem.

„Co&hellip; co  się stało? Widziałem to  światło, a  potem&hellip;”

Cisza. Długa cisza. Nikt się nawet nie poruszył. Następnie jeden po  drugim wstają. Niektórzy podchodzą do  mnie i  dotykają mej nogi, ręki. Lecz nic nie mówią. We  właściwym czasie wszyscy wyszli. Nadal siedzę na  krześle wibrując, pulsując energią, a  Kendra patrzy się na  mnie. Wtedy na  jej policzkach zauważam lśniące ślady łez. Mówi cicho:

–  On&hellip; On mówił. Do  każdego z  nas. Każdego z  osobna. O  wszystkim. O  naszym życiu. Naszych lekcjach. Kolejnych krokach, jeśli będziemy na  nie gotowi. O  rzeczach, o  których nikt nie mógł wiedzieć. O  Jego własnym życiu. Nikt z  nas nic nie powiedział. Po  prostu słuchaliśmy. Było to  coś tak namacalnego,  że można by  to  kroić nożem.

–  Ale co? – udaje mi  się zadać pytanie.

–  Tę, no, tę obecność, tę miłość.

Kendra w  końcu wstaje z  krzesła.

–  Myślę, że już pójdę.

Wydaje się, że nie jestem jeszcze w  stanie wstać i  chodzić. Nogi mam jak z  waty. Obce nogi z  waty. Kendra podaje mi  list.

–  Prawie zapomniałam. Po  drodze wzięłam twoją pocztę. Taki nawyk.

Biorę list i  patrzę, jak Kendra wychodzi. Cokolwiek się wydarzyło, wyraźnie to  nią wstrząsnęło.

![znaczek](/public/img/wom/znaczek.jpg)

Wszystko nadal wibruje. Jeśli bym nie wiedział, co  się stało, myślałbym, że właśnie wziąłem kilka działek LSD. Tyle że od  czasu, gdy tego próbowałem po  powrocie z  Wietnamu, minęło wiele lat.

Otwieram list.

> *Drogi Marc,*
>
> *Nie znasz mnie. Parę tygodni temu na  wykładzie w  Seattle twoja przyjaciółka wręczyła mi  twój rękopis. Najpierw muszę ci powiedzieć, że modliłam się, by  odkryć i  poznać prawdziwego Jezusa. Wiem, że to  nie był przypadek, że dostałam od  niej ten rękopis.*
>
> *Nie jestem w  stanie wyrazić, co  on dla mnie oznacza. Bez wątpienia moje modlitwy zostały wysłuchane.*
>
> **Piszę, aby cię zapytać, czy zechciałbyś pozwolić mi  zapłacić za  publikację tej cennej książki. Byłabym zaszczycona, gdybym mogła to  zrobić.*
>
> Z  poważaniem,
>
> *J.R.*

Teraz moje łzy zaczęły łagodnie płynąć. Jestem sam, ale w  ogóle nie czuję się samotny. Nagle to  dociera do  mnie z  ogromną siłą. Znak! Nagle przypominają mi  się Jego słowa do  mnie:

> *Wkrótce otrzymasz wyraźny znak dotyczący Dzieła, w  jakim uczestniczysz, Dzieła pojednania Syna. Kiedy jednoznacznie wybierzesz aktywne uczestnictwo w  tym Dziele, wszystko, czego będzie potrzeba, zostanie dostarczone.*

Chyba jednak nie żartował. Po  raz pierwszy tego wieczoru patrzę na  zegarek. Jest po  północy. Minęło ponad pięć godzin! W  końcu wstaję ostrożnie, lecz wibracja nie ustępuje.

Wychodząc na  zewnątrz przez kuchnię, otwieram drzwi nocy. Jest cicho. Wychodzę na  trawę i  czuję ją. Naprawdę ją czuję. Jabłoń wydaje się być bardziej niczym płynne światło niż ciało stałe. Nawet cegły garażu odczuwam, jakby były silnie przepełnione tym płynnym, wibrującym światłem.

Idę schodami w  dół na  ulicę i  spoglądam na  gwiazdy. W  pewien sposób czuję, jakby były bardziej we  mnie niż nade mną. Nawet nie zauważam zimna. Najwyraźniej coś się zaczęło. Wkroczyłem do  własnej wersji *Nowego Wspaniałego Świata*, by  posłużyć się tytułem książki. Mam nadzieję, że to  słowo „odważny” [^5]pozostanie ze  mną aż do  samego końca. To  znaczy, o  ile to  wszystko ma  jakiś koniec.

[^5]:„Oryginalny tytuł książki Aldousa Huxleya brzmi „Brave New World”, gdzie brave znaczy odważny.” - przyp.tłum.

Obracając się w  stronę domu, otwieram się na  Jego obecność z  nową lekkością, jakbym jakoś pojął, w  jaki sposób odbierać to  kosmiczne połączenie telefoniczne.

Nastanie świt, zanim to  ciało w  końcu zaśnie. I, co  dziwne, to, co  ze  sobą przyniesie ten lub wszystkie kolejne możliwe świty, nie ma  już dłużej znaczenia.

Oto wszystko zostało uczynione nowym.

*Teraz*<br>
*wykonało się.*<br>
*Wybór*<br>
*już został dokonany.*

*Teraz*<br>
*rozpoznanie*<br>
*jest pełne,*<br>
*przychodząc jak złodziej nocą,*<br>
*kradnąc pajęczyny*<br>
*cieni,*<br>
*ujawniając złudzenie*<br>
*długo trwającego Snu*<br>
*Synowi,*<br>
*który pamięta.*

*Koniec samotnej podróży*<br>
*i  świętowanie*<br>
*tej, która zaczęła się na  nowo.*<br>
*To  nie jest podróż do,*<br>
*ale podróż w*<br>
*Królestwie.*<br>
*Tak więc Moja obietnica została spełniona,*<br>
*albowiem Sen spłonął na  zawsze*<br>
*w  chwale obecności Ojca.*

*Teraz*<br>
*życie naprawdę zaczyna się na  nowo.*<br>
*Teraz*<br>
*życie naprawdę się spełnia.*<br>
*A  wszystko to*<br>
*bez wysiłku.*

*Witaj w  domu,*<br>
*umiłowany bracie,*<br>
*witaj w  domu.*

*Amen.*
