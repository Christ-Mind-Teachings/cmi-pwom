---
title: "Rozdział jedenasty"
---

<div markdown="1" class="chHead">
## Rozdział jedenasty

![znaczek]({{page.big-separator}})
{: .omit}

*Czekają tam starzy przyjaciele*<br>
*i  Ja  przychodzę z  tobą,*<br>
*by  ich ponownie do  Siebie przywołać.*
{: .omit}

</div>

Gdy opuszczam halę przylotów, uderzają mnie słodkie, wspaniałe zapachy Maui, wyspy o  kształcie serca. Przymykam oczy i  głęboko oddychając chłonę ten odurzający zapach. To  wystarczy, bym poczuł wzruszenie do  łez. Czy to  jest w  porządku, by  wyspę uznawać za  najcenniejszą ze  swych miłości?

Wchodzę do  windy, która zabiera mnie do  hali odbioru bagażu. Następnie wsiądę do  wynajętego busa, a  następnie, następnie co? Dlaczego tutaj przyleciałem, tak naprawdę?

Jestem pacjentem siedzącym w  poczekalni Wielkiego Kosmicznego Doktora. Moje symptomy?

Słyszę głos Jeszuy.

Pokazywane mi  są obrazy wydarzeń, które jeszcze nie zaistniały.

W  mym wnętrzu – ale poza moim rozumieniem – odczuwam przynaglenie, aby podążać niewidzialnym szlakiem poprzez terytorium, o  którego istnieniu nie miałem pojęcia, dopóki się w  nim nie znalazłem!

Czy jest na  to  jakieś lekarstwo?

Głód! Dzięki Bogu! Zawsze mogę liczyć na  to, że mój apetyt posłuży mi  jako rozproszenie, gdy takowego potrzebuję! Niedaleko lotniska w  Wailuku jest wspaniały niewielki sklep ze  zdrową żywnością, który nazywa się „Stąpając po  ziemi”. O  tak, przydałoby mi  się tego trochę!

![znaczek]({{page.little-separator}})
{: .omit}

Zapłaciwszy za  sałatę i  sok z  marchwi, odwracam się w  stronę drzwi wyjściowych, gdy nagle mój wzrok pada na  stos czasopism na  końcu lady. Wygląda to  na  jakieś lokalne czasopismo, więc wrzucam jedną gazetę do  torby i  kieruję się – gdzieżby indziej? – na  plażę.

Piasek pod stopami jest gorący i  nawet odgłos łagodnych fal obmywających brzeg wydaje się delikatny. Właściwie to  cała wyspa Maui wydaje się delikatna, delikatna niczym aksamit.

Sprytnie włożyłem na  siebie strój kąpielowy tuż przed lądowaniem, teraz zrzucam krótkie spodenki, ściągam koszulę i  wbiegam w  ciepłe tropikalne wody oceanu. Otwieram oczy, by  poczuć ukłucie słonej wody i  rozkoszuję się jej nieskończoną przejrzystością. Wstążki promieni słonecznych tańczą, schodząc w  dół na  piaszczyste dno, coraz bardziej oddalając się ode mnie, gdy wypływam dalej i  dalej, dalej od  brzegu, w  objęcia tego nieprawdopodobnego, uzdrawiającego oceanu.

Rozluźniam się, płynąc na  plecach z  rozpostartymi ramionami. Unoszę się na  łagodnych, obmywających mnie falach około sto jardów od  brzegu, spoglądając na  drobne pasemka chmur tańczące na  nieskończonym błękicie nieba. Nie potrafię powstrzymać długiego, głośnego okrzyku – tym razem krzyku czystej ekstazy! W  tym właśnie momencie głód wraca do  mnie ze  zdwojoną siłą. Obracając się w  wodzie, patrzę na  odległy brzeg i  dalej, poza majestatyczną Haleakalę, dom słońca, górę, która w  rzeczywistości jest wschodnim Maui, u  której piaszczystych stóp będę odpoczywał i  spożywał posiłek.

Gdy biorę ostatniego łyka soku marchwiowego, mój wzrok pada na  cienkie czasopismo, które wziąłem ze  sklepu. Zaczynam je  wertować w  roztargnieniu, czasami zauważając jakiś krótki artykuł, czy reklamy takich rzeczy jak joga, taniec sufi i  tym podobnych. Moje trudności z  koncentracją na  czytaniu spowodowane są po  trosze, a  może bardziej niż tylko trochę, dwiema niezwykle atrakcyjnymi kobietami w  bikini wygrzewającymi się na  słońcu – szczęśliwy traf chciał, że całkiem niedaleko mnie.

Mieniący się, ciepły ocean zapraszający do  kąpieli. Wspaniałe jedzenie. Dżungla, wodospady, ukryte oczka wodne i  wygasły wulkan. I  bikini. Nic dziwnego, że nazywają Hawaje „rajem”.

„Zdecydowanie mógłbym tutaj mieszkać” – mruczę do  siebie, zmuszając wzrok, by  wrócił na  strony czasopisma. – „Może kiedyś”.

W  tym momencie moją uwagę przyciąga małe ogłoszenie na  dole strony. Tak naprawdę to  przyciąga mnie twarz na  zdjęciu, ale dlaczego? Co  oznacza to  nagłe dźgnięcie energii w  kręgosłupie? To  nie jest ktoś, kogo znam, ale skądś wiem, że muszę ją poznać. Obok jej zdjęcia widnieje parę prostych słów:

„Sara Patton. Mistrzyni słowa. Przygotowywanie rękopisów, przyjazne wsparcie dla autorów”.

Wykonanie do  niej telefonu z  budki telefonicznej i  umówienie się na  jutrzejsze spotkanie zajęło mi  mniej niż dziesięć minut. Po  prostu wiem, że Sara będzie osobą, która przekuje *Listy Jeszuy* w  formę. A  to  wszystko zanim jeszcze dotarłem do  swego mieszkania na  Maui!

![znaczek]({{page.little-separator}})
{: .omit}

Sara jest całkowicie skupiona, gdy czyta stronę za  stroną. Nie zauważam niczego, co  mogłoby mi  powiedzieć, czy podoba jej się to, czy nie. Odwraca strony trochę szybciej, co  być może oznacza, że traci zainteresowanie. Tak, jestem pewien, że to  musi być to. Wiedziałem. To  tylko mój fantazjujący umysł znów spłatał  mi  figla.

Zatrzymuje się na  ostatniej stronie. Zabiera jej to  o  wiele za  dużo czasu – obserwuję, jak jej wzrok przebiega po  każdym zdaniu, tam i  z  powrotem. Cisza jest wręcz namacalna.

W  końcu podnosi głowę i  patrzy na  mnie. Ciągle czyta, lecz tym razem nie rękopis.

–  Byłabym zaszczycona móc ci pomagać w  przygotowaniu tego.

Ona to  rzeczywiście powiedziała?

–  Przeżyłeś niecodzienne doświadczenie. Czy to  trwa nadal? – zamyka segregator i  odwraca się, by  położyć go na  biurku. Widzę, że nie jest on już dłużej w  moich rękach. Ale też, czy kiedykolwiek był?

–  Cóż… – trochę się jąkam – To  znaczy, rękopis jest skończony, prawie skończony, ale nie, czuję, że to  wszystko dopiero się zaczyna.

Rozluźnia mnie jej ciepły uśmiech.

–  W  porządku. Dużo pracuję z  duchowo ukierunkowanymi autorami, tak więc potrafię zrozumieć, czym to  doświadczenie musi dla ciebie być. Ale nie martw się. Jeśli On cię wybrał do  tego, to  On się wszystkim zajmie.

Wydaje się być nonszalancka, rzeczowa i  dodająca otuchy, wszystko naraz.

–  Właściwie to  wiem, komu to  by  się bardzo spodobało i  byłoby to  wspaniałe, bo  on może mógłby udzielić ci swego wsparcia!

–  O  kim mówisz? – pytam.

–  Och, przepraszam, z  jakiegoś powodu poczułam wyraźną ekscytację. Mówię o  Alanie Cohenie. Znasz jego prace? Mieszka tutaj, na  Maui. Łatwo byłoby podrzucić mu kopię tego rękopisu.

Jeeeeeeezzzzzzzuuuuuuu!

Nie potrafię się powstrzymać, zaczynam śmiać się nerwowo i  w  końcu opowiadam Sarze o  „przepowiedni” danej mi  przez Jeszuę, a  dotyczącej Alana, tego nieznajomego, którego nigdy nie spotkałem, ale który wkrótce – poprzez Sarę – będzie czytał *Listy Jeszuy*.

–  No cóż, widzisz? Tak jak mówiłam! Jeśli On cię wybrał, byś to  zrealizował, to  wygląda na  to, że jest już dwa kroki przed tobą!

A  może tysiąc kroków. Zastanawiam się, czy ja  kiedykolwiek nadążę za  tym wszystkim. Kiedyś myślałem, że moje zbawienie leży w  staniu się wszystkowiedzącym. Lecz zaczynam czuć, że prawdziwy kierunek to  stawanie się wszystkiemu-ufającym!

Nasze spotkanie kończy się złożeniem przeze mnie podpisu na  umowie i  na  obietnicy Sary, że natychmiast zabierze się za  pracę. Dostarczy rękopis Alanowi w  ciągu tygodnia, ale w  momencie gdy wychodzę, decyduje się przekazać mi  jego numer telefonu.

–  Czuję, że najlepiej dla ciebie będzie najpierw do  niego zadzwonić.

Z  tym wychodzę od  Sary Patton, mistrzyni słowa, i  jadę z  jej mieszkania w  Maalaea drogą, która biegnie wzdłuż Sugar Beach, z  powrotem w  stronę mojego apartamentu w  raju i  w  stronę czegoś, czego zaczynam się obawiać.

Wkrótce będę dzwonił do  kompletnie nieznanej mi  osoby, mówiąc coś w  rodzaju:

„Cześć. Kompletnie się nie znamy, ale mam pewien rękopis. O  czym jest? Cóż, czy mówi ci coś imię »Jeszua«? Nie? A  myślałem, że tak”.

O  Boże! Muszę opowiedzieć o  tym całkowicie obcemu człowiekowi. Jedną rzeczą było pozwolić Sarze przeczytać rękopis. Przynajmniej zyskałem do  niego trochę dystansu! Ale teraz muszę niczym akwizytor zadzwonić bez zapowiedzi do  nieznajomego i  przyznać się do  wszystkiego. Rany, ale potrzebuję teraz iść popływać. Zastanawiam się, jak daleko będzie stąd  do  Tacomy?

![znaczek]({{page.little-separator}})
{: .omit}

–  Aloha! Mówi Alan!

Głos brzmi łagodnie, otwarcie i  entuzjastycznie. A  przecież nawet jeszcze nie wie, kto do  niego dzwoni. Boże, czy nawet ludzie tutaj mieszkający nabierają tych miękkich cech Maui? Jąkając się jakoś się przedstawiam, mówiąc mu, że Sara przekazała mi  namiar na  niego.

–  Cóż, jeśli Sarze się to  podoba, to  musi być dobre. Ona robi świetną robotę, wiesz? Trafiłeś w  dobre ręce!

Zastanawiam się, czy powie to  samo, gdy powiem mu, Kto mną pokierował! Wyrzucam to  z  siebie, wszystko. Po  skończeniu przerywam i  wsłuchuję się w  szybkie bicie mego serca, które nie zakłóca zaległej w  słuchawce ciszy.

Okiem umysłu widzę nagle obraz Alana, oczy ma  zamknięte, jakby się modlił nad tym, co  ode mnie usłyszał. Widzę również Jeszuę, który stoi obok niego i  uśmiecha się do  mnie. Właśnie w  tym momencie wewnętrzny obraz znika, zastąpiony głosem Alana.

–  Wybacz, proszę, ale poczułem potrzebę zamknięcia oczu i  dostrojenia się do  Ducha.

Mój wewnętrzny obraz to  był czysty zbieg okoliczności, jestem tego pewien.

–  Dobrze czuję ten twój rękopis – kontynuuje. – Z  radością go przeczytam.

–  Naprawdę?

–  Oczywiście! Zadzwonię do  Sary, może mi  przesłać kopię tekstu. Jak długo będziesz na  Maui?

On naprawdę zamierza go przeczytać! – Cóż, tylko jeszcze jeden tydzień. Oczywiście o  ile się tutaj nie przeprowadzę.

Przeprowadzę się tutaj! Oczywiście! Przecież nie mam pracy, do  której muszę wracać! Wow!

Alan się śmieje: – Ona już skradła twe serce, prawda?

–  Ona?

–  Matka Maui! Ktoś musi powiedzieć „tak” swej własnej radości. Równie dobrze możesz się do  nas przyłączyć!

Powiedzieć „tak” radości? Naprawdę? W  pełni? To  jest w  porządku? To  rzeczywiście działa?

![znaczek]({{page.little-separator}})
{: .omit}

Moja rozmowa z  Alanem się kończy. Jakoś nie mogłem się zmusić, by  powiedzieć mu o  jednej drobnej rzeczy, o  tym, że Jeszua mówił, iż to  Alan napisze słowo wstępne do  książki. No, ale przecież to  była nasza pierwsza „randka”!

Odkładam słuchawkę, wychodzę na  zewnątrz i  siadam na  trawie. Zbliża się czas zachodu słońca. Wiejący pasat słabnie i  przechodzi w  podmuchy delikatnej pieszczoty. Słońce pysznie, prawie erotycznie, subtelnie gładzi moją twarz i  ramiona. Kardynał[^4] sfruwa na  trawę obok, przyglądając się, czy nie mam czegoś do  jedzenia.

[^4]: „Kardynał – ptak północno-amerykański, którego samiec ma jasnoczerwony kolor – przyp.tłum.”

„Przykro mi, przyjacielu. Nie mam nic, co  mógłbym ci dać, chyba że przypadkiem zainteresowałbyś się jakimś czytadłem do  poduszki!”

Pokazuję mu puste ręce. Parę razy przekrzywia główkę to  w  jedną, to  w  drugą stronę i  odlatuje. Światło zaczyna przechodzić w  złocisty kolor, niczym płynne złoto, tworzące strużki, gdy słońce usadawia się poza brzegiem wyspy Lanai daleko na  horyzoncie.

Rozglądam się wokół… Maui. Mieszkać tutaj, w  tym pięknie? Ja? W  głowie świta mi  myśl, że równie dobrze mogę być bez grosza tutaj, jak gdziekolwiek indziej. A  przecież ktoś pracuje nad rękopisem. Może powinienem temu zaufać. Tak! Dokładnie to  zamierzam zrobić!

Nagle, gdy spoglądam na  gwiazdy, a  potem na  majaczącą w  mroku krzywiznę Haleakali, i  wdycham te zdumiewające słodkie zapachy, Matka Maui wydaje się coraz bardziej moim domem.

> *Kogo tutaj nabieram, myślę sobie. Czułem się tutaj jak w  domu za  pierwszym razem, kiedy tu  przyjechałem w  1973 roku,  w  roku, w  którym zacząłem praktykę medytacji. Tu  spotkałem swego pierwszego mistrza Zen. Maui jest wygodną parą jeansów, które odkładam do  szafy i  o  których zapominam. Dlaczego tak postępuję? Dlaczego nie chciałem – lub nie byłem w  stanie – pozwolić sobie być tam, gdzie najbardziej pragnąłbym być?*

Ta  myśl mocno mnie uderza. Jest jak symbol dużo głębszych rzeczy. Co  mnie powstrzymywało przez te wszystkie lata, przez te wszystkie życia ujawniające się niczym fragmenty zapomnianego snu od  pojawienia się Jeszuy? Co  mnie powstrzymuje przed otwarciem się, by  naprawdę przyjąć serce i  duszę Prawdy, która jest tak oczywista w  Jego słowach? Muszę muszę się dowiedzieć, prawdziwie i w pełni dowiedzieć, o  co  w  tym wszystkim chodzi! Nie tylko dla siebie, ale dla wszystkich dusz. Co  powoduje, że świat kręci się właśnie w  taki sposób? Co  utrzymuje cierpienie w  jednym punkcie, niczym dźwięk na  pękniętej płycie?

I  jak za  pstryknięciem palców jeden kluczowy moment mego życia eksploduje w  mej świadomości:

> *Wietnam. Mam osiemnaście lat. Wymiana ognia była przerażająca, nagła, zbyt wielu przyniosła śmierć. Teraz stoję, kopiąc kolejny okop w  kolejnym nieznanym punkcie niekończącej się dżungli gdzieś w  górzystym terenie. Podnoszę głowę i  stoję oczarowany najpiękniejszym zachodem słońca, jaki kiedykolwiek widziałem. Ależ to  piękne! Czy stoi za  tym szokujący kontrast piękna i  bólu? Czuję bowiem, że rozciągam się do  nieskończoności, aż w  końcu zachód słońca jest we  mnie tak samo, jak ja  patrząc na  niego chwilę wcześniej byłem zanurzony w  nim. Nie mam końca. Wszystko jest we  mnie i  ja  przenikam wszystko. Po  czym tak szybko, jak to  się zaczęło, wszystko znika, a  ja  znów stoję ze  szpadlem w  ręku. Zauważam, że jest ciemno. Musiała minąć przynajmniej godzina! Dlaczego nikt mi  nie przeszkodził? Świadomość nocy oraz odgłosy dżungli, których nauczyłem się słuchać z  taką ostrością w  służbie swego przetrwania, wracają. Wskakuję do  okopu i  patrzę na  parę gwiazd, które widać poprzez maskującą osłonę.*
>
> *„Co  to  do  cholery było? Boże – jeśli w  ogóle istniejesz, muszę się dowiedzieć, co  to  było! I  o  co  tutaj chodzi w  tym szaleństwie świata i  tym pięknie? Co  tak naprawdę do  cholery się tu  dzieje? Muszę się tego dowiedzieć! Powiedz mi, do  diabła!”*

Nie ma  odpowiedzi i  po  chwili znów jestem żołnierzem ze  wzmożoną czujnością wobec niebezpieczeństwa kryjącego się tam, w  dżungli. Komar przywraca mnie do  teraźniejszości. Uderzając w  niego dłonią, uświadamiam sobie, że to  właśnie był ostatni moment jego życia. Całkiem zapomniałem o  tamtym momencie w  Wietnamie. Został przykryty lawiną wydarzeń pozostałej części owego roku i  wszystkich lat, które minęły od  tamtego czasu.

![znaczek]({{page.little-separator}})
{: .omit}

Maui układa się na  spotkanie z  nadchodzącą nocą, lecz powietrze jest nadal tak łagodne i  słodkie. Ależ to  piękne! Podrywam się na  nogi.

„No cóż, właśnie o  to  chodzi! W  Tacomie jest zimno! Hej, Matko Maui! Powitaj nowego mieszkańca!”

Gdy otwieram drzwi z  siatką przeciw owadom, pojawia mi  się jedna prosta myśl:

> *Być może moja modlitwa żołnierza została wysłuchana i, na  litość boską, może wszystko, każdy moment od  tamtej nocy jest częścią objawiającej się Odpowiedzi.*

To  nie jest tylko zwyczajna myśl w  mojej głowie. Ona rozbrzmiewa we  mnie od  stóp do  głów.

„Cholera” – mówię.

Rozbieram się i  leżę na  łóżku – bez potrzeby zamykania okien, czy wchodzenia pod kołdrę – po  prostu odpoczywam, czując wdech i  wydech, ucząc się krok po  kroku być w  tym obecny, tak jak uczył mnie tego Jeszua, czując jak oddech wchodzi nie tylko do  płuc, ale sączy się każdym porem, a  później wychodzi wraz z  każdym napięciem, które rozpuszcza się w  Światło.

> *Pamiętaj mój bracie, aby pozwalać Bożej miłości oddychać tobą.*

Być może pewnego dnia będę wiedział, co  to  naprawdę oznacza. Nie ufam już dłużej swemu poznaniu intelektualnemu, tej jedynej rzeczy, na  którą zawsze liczyłem! Być może On ma  rację. Być może na  drodze prawdziwej duchowości naprawdę nie ma  nic do  zdobycia; można na  niej tylko stracić wszystko to, co  błędnie w  nas zgromadzone, a  co  pozostawi przestrzeń dla samej Rzeczywistości Boga.

Co  by  to  naprawdę oznaczało – poddać się takiej drodze, którą wielu uznałoby za  szaleństwo? Trzymanie się za  ręce to  jedno, spanie ze  sobą to  drugie, ale poddanie się gwałtowi, oddanie się w  całkowite posiadanie – cóż, to  jest całkiem inna rzecz. Czuję się, jakbym został zaproszony na  imprezę, której coraz bardziej się obawiam, im bliżej jest do  niej, niezależnie od  tego, jak bardzo zachęcająco brzmi muzyka!

Przekręcam się na  brzuch, mój wzrok pada na  gałęzie kwitnącego nocą jaśminu, podrygującego łagodnie na  wietrze. Jeśli tylko potrafiłbym poddać się z  taką łatwością, jak czyni to  jaśmin, poddać się niewidzialnym wiatrom… Jaśmin z  pewnością nie wydaje się kurczyć w  lęku, czy też nie pławi się w  narzekaniach i  zamęcie, ani nie żąda od  wiatru, jak ten ma  nim ciskać. Po  prostu wydaje się cieszyć tym tańcem.

Zamykam oczy. W  tej chwili nie mam nic do  zrobienia. Teraz żyję tu  i  nie mam żadnych planów. Zabawne, ale nie wydaje się to  mieć żadnego znaczenia. Kendra będzie zaskoczona, a  może wcale nie będzie! Nie mam nic innego do  roboty, jak tylko lepiej poznać Maui.

Moja uwaga kieruje się w  Jego stronę, w  stronę tego odwiecznego Przyjaciela gdzieś tam w  eterze rzeczywistości, niewidzialnego dla oczu ciała, jednak zawsze widzialnego dla oczu serca:

> *Jeszuo, jeśli chcesz, by  książka została opublikowana, będziesz musiał sam się tym zająć. Mógłbym to  zrobić, ale czego by  to  wówczas dowiodło? Odmawiam w  ogóle przykładania do  tego ręki! Właściwie, to  jeśli jesteś tym, kim mówisz, że jesteś, będziesz musiał to  udowodnić, a  rozumiem przez to  roztrzaskanie każdej ostatniej trzymającej się mnie wątpliwości!*

Energia tej myśli jest tak mocna, że każe mi  usiąść na  skraju łóżka. „Fiu, fiu, a  to  skąd się pojawiło?” – zastanawiam się.

Idę pod prysznic i  staję pod lekko chłodną wodą, która leje mi  się po  głowie, zamkniętych oczach i  strumieniem w  dół do  odpływu przy stopach. Głęboko w  brzuchu mam dziwne uczucie, sięgające niemal kości łonowej. To  coś nowego, jakbym właśnie odkrył w  swym domu jakieś dyskretne pomieszczenie, o  którym nie wiedziałem. Jakież to  dziwne!

Pojawia się obraz. Duża zapadnia w  drewnianej podłodze. Pojawia się ona dokładnie tam, gdzie jest to  dziwne uczucie. Tym razem udaje mi  się nie odsuwać od  tego uczucia, lecz w  nie wejść, wprowadzając w  praktykę to, czego On mnie uczył. Wczuć się w  nie aż po  kraniec oporu. Powiedział, że pewnego dnia poznam, że czynienie tego jest byciem obecnością samej Miłości.

Wydobywa się ze  mnie łagodny szept: „Jeszuo, będę ufał tobie. Aż do  skutku. Nie pozostała już teraz żadna inna droga. Nie ma  powrotu na  znajome tereny. Jest tylko jeden sposób, aby rzeczywiście poznać, czym naprawdę jest to  dziwne, nowe terytorium z  Tobą”.

Zapadnia otwiera się, a  dziwne uczucie się pogłębia. Czuję się, jakbym spadał albo się otwierał, albo – no cóż, nie jestem pewien. Całe moje ciało czuję inaczej. Czymkolwiek jest to, na  co  otworzyła mnie zapadnia, czuję to  wszędzie, w  każdej komórce ciała. A  uczucie płynącej wody jest wręcz wspaniałe.

Jego głos mnie zaskakuje. Dochodzi do  mnie z  tyłu i  przysiągłbym, że czuję Jego obecność, czuję jak stoi za  mną. Lecz nie obracam się, by  to  sprawdzić.

<div markdown="1" class="indent"

*Bardzo dobrze, Mój bracie.*<br>
*Czekałem na  to  cierpliwie dłużej*<br>
*niż jesteś teraz w  stanie sobie wyobrazić.*<br>
*Dużo jest do  zrobienia*<br>
*i  rozpoczynamy teraz naszą wspólną*<br>
*wybraną Pracę.*

*Twoją jedyną rolą jest pozwalanie, bym Ja  temu przewodził,*<br>
*aż nasz cel zostanie spełniony.*

*Zwątpienie będzie się pojawiać i  znikać, i  zjawiać się ponownie.*<br>
*Staraj się tylko pamiętać tę obecną chwilę,*<br>
*a  nie zostaniesz ponownie pokonany,*<br>
*tak jak to  się działo w  zamierzchłej przeszłości.*

*Teraz*<br>
*wróć do  swej Tacomy.*<br>
*Czekają tam starzy przyjaciele*<br>
*i  Ja  przychodzę z  tobą, by  ich ponownie*<br>
*do  Siebie przywołać.*

*Albowiem nadchodzi już czas.*<br>
*Wszystkie rzeczy zostaną ci przypomniane*<br>
*w  swoim czasie.*

*Niech twa odwieczna wiara we  Mnie zostanie przywrócona*<br>
*i  ufaj jej, aż zostanie spełniona dana ci przeze Mnie obietnica,*<br>
*a  ty  w  pełni powrócisz do  Ojca.*

*Ufaj, umiłowany bracie, tej miłości do  Mnie,*<br>
*której pozwoliłeś się na  nowo rozpalić.*

*Nic innego poza tym nie trzeba czynić.*

</div>

Niewidzialne pole energii wydaje się mnie uwalniać. Zakręcam wodę pod prysznicem i  wracam do  łóżka, gdzie leżę przez jakiś czas w  cichym osłupieniu.

Myślę, że zacząłem nową pracę, ale nie pamiętam, kiedy podpisałem umowę! I  myślę, że benefity związkowe są tu  wykluczone. Ale przynajmniej na  tę chwilę zniknął opór.

„I  to  by  było na  tyle, jeśli chodzi o  mieszkanie na  Maui…” – z  tą myślą obracam się i  zapadam w  bardzo, bardzo głęboki sen.

![znaczek]({{page.little-separator}})
{: .omit}

–  Co  zrobiłaś?!

Wybucham głośno w  szoku, powodując, że przechodnie na  lotnisku obracają się i  patrzą na  mnie, a  rozmawiająca przez telefon obok mnie starsza pani upuszcza monety do  kubka z  kawą!

„Przepraszam panią” – mruczę przepraszająco. Odchodzi do  innego telefonu.

–  Kendra, jeszcze raz mi  to  opowiedz. Mówisz, że dałaś rękopis jakiejś obcej osobie?

Kendra jeszcze raz opowiada mi  swoją historię, przerywaną moimi jęknięciami. Wzdychając, próbuję to  zlekceważyć.

–  Dobrze, co  się stało, to  się stało. Nie, wszystko w  porządku. Myślę, że jeśli mam ćwiczyć się w  tym ufaniu, nie mogę marudzić i  wybierać. Pa, zaraz wchodzę na  pokład samolotu. Tak, pa.

Rozłączamy się i  wlokę się powoli w  stronę wyjścia, na  wpół mrucząc pod nosem do  siebie:

> *Kendra wręczyła rękopis całkowicie nieznajomej osobie, mówiąc jedynie, że czuła mocny impuls, aby tak zrobić. Nie mam pojęcia, komu go dała, a  jeszcze mniej rozumiem – dlaczego to  zrobiła.*

Idę do  samolotu, który zabiera mnie z  tej wyspy, którą kocham,  i  wiezie z  powrotem do  zimowego chłodu w  Tacomie, po  prostu dlatego, że jakaś część mnie dokonuje wyboru, by  słuchać głosu, który pochodzi od  istoty, której nawet nie widzę. Przypominam sobie jak oglądałem odcinki Star Treka, gdzie nagle tracono kontrolę nad statkiem Enterprise, a  tubalny głos obwieszczał przez głośniki:

„Wkroczyliście do  kraju Borgów. Mamy pełną kontrolę nad waszym statkiem. Opór jest daremny”.

Kapitanie Kirk, chyba wiem, jak musiałeś się czuć. Do  widzenia Maui.
