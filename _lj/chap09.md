---
title: "Rozdział dziewiąty"
---

## Rozdział dziewiąty

> *W  Królestwie nie ma  wysiłku.*



10 lutego 1989  r.

„No proszę. Skończyłem” – mruczę pod nosem, zapisując w  pliku pierwszą wersję *Listów Jeszuy*. Jakaś część mnie ma  nadzieję, że plik zniknie gdzieś w  tej dziwnej czarnej dziurze cyberprzestrzeni, w  tym kosmicznym śmietnisku, gdzie Bogowie Komputerowej Krainy zjadają wszystko, co  nie zostało zarchiwizowane na  dysku lub wydrukowane! Jeśli tę książkę można by  zjeść w  ten sposób, to  być może właśnie tamta część mnie mogłaby odpocząć, gdyż stopniowo przejmowałaby władzę i  kontrolę nad moim życiem.

Zaskakuje mnie mój mimowolny, podsumowujący tę myśl chichot. Dziwi mnie, ponieważ wyłonił się z  miejsca leżącego dużo głębiej niż to, w  którym żyje moje ego, jak gdybym właśnie odkrył we  własnym domu pokój, o  którego istnieniu nie wiedziałem.

Gdy wstaję od  klawiatury, po  raz pierwszy zauważam, że jest ciemno, a  rzut oka na  zegar mówi mi, że jest jedenasta wieczorem. Uświadamiam sobie, że przez ostatnie siedem tygodni żyłem w  całkiem innym świecie. Przegapiłem nawet Boże Narodzenie, choć muszę przyznać, że nawet nie pamiętam, bym w  ogóle myślał o  tych świętach!

Pisanie oznaczało głębokie zanurzenie się we  wszystkim, czym Jeszua dzielił się ze  mną, a  ja  od  czasu do  czasu byłem zdziwiony, kiedy mocne uczucie prowadziło mnie do  wykasowania sporej ilości materiału. Wówczas czasami słyszałem, jak mi  mówił: „Jeszcze nie teraz”. Czy to  była osobista informacja o  Jego życiu? Kontrowersyjna kwestia „Czasów Ostatecznych”? Może wizje, jakie mi  pokazywał, mówiące o  tym, czym to  Dzieło ma  być w  przyszłości?

Nie ma  dla tego żadnego racjonalnego wytłumaczenia, jedynie głębokie wewnętrzne poczucie słuszności i  w  pełni temu ufam&hellip; tak myślę!

Niektóre rzeczy, które powiedział ostatnio, ciągle mnie wewnętrznie poruszają:

> *Wybierz więc tylko uwolnienie się od  twego bezużytecznego snu<br> i  naródź się ponownie w  doświadczeniu Królestwa. <br>
> Wybór ten rodzi proces rozpoznania, które szybko <br>przywraca pamięć o  prawowitym miejscu Syna.*

To  dyskredytuje to, co, jak teraz widzę, stanowiło całą siłę napędową mojej „ścieżki duchowej” od  1973 roku, kiedy to  rozpocząłem praktykę medytacji i  jogi wraz ze  studiami nad psychologią i  religiami świata. Teraz z  niezwykłą jasnością widzę, że wszystko to  opierało się na  moim „ja”, starającym się coś osiągnąć, pozyskać wiedzę i  – co  pokornie przyznaję – kontrolę nad własnym życiem. Teraz w  tym nowym świetle to  wszystko jawi się jako zwyczajny sen, sen oparty na  fałszywej przesłance: spojrzałem wrogowi w  twarz i  zobaczyłem, że to  tylko „ja”, które nie jest niczym więcej niż nawykiem pielęgnowanym od  momentu dokonania wyboru, by  istnieć we  Śnie Oddzielenia!

Po  tych wszystkich latach czuję się, jakbym dopiero co  prawdziwie zaczął. Czym jest ten tajemniczy „proces rozpoznania”, do  którego On nawiązuje? Czy będę mógł zerknąć za  róg, by  zobaczyć, czy jest bezpiecznie?
Ta  myśl wywołuje we  mnie nieskrywany wybuch śmiechu, ale ubaw! Któż inny mógłby zadawać takie pytania, jeśli nie ta  mniejsza część mnie, która jest zakorzenionym w  lęku nawykiem oddzielenia i  z  którą kiedyś w  pełni się utożsamiałem?

Jak mogę mieć jakąkolwiek nadzieję na  odkrycie tego, co  oznacza ta  tajemnica, o  ile w  pełni nie poddam się drodze miłości, którą ujawnia Jeszua i  do  której nas wezwał?

![znaczek](/public/img/wom/znaczek.jpg)

Wstaję z  krzesła i  rozprostowuję zesztywniałe nogi, idąc wolno do  kuchni po  filiżankę herbaty. Gdy woda zaczyna się gotować, rozkruszam liście mięty i  wdycham ich zapach. Wrzucam liście do  imbryka i  obserwuję jak się zwijają i  obracają w  wodzie. Jakaś część mnie wyczuwa, że jestem podobny do  tych liści mięty, wrzucony w  wody, o  istnieniu których dotychczas nie wiedziałem, a  jednocześnie roszcząc sobie prawo do  wszelkiego rodzaju „wiedzy” na  temat tych właśnie wód.

Czuję się zażenowany. Czuję, jakbym był doradcą małżeńskim, który nigdy nie był żonaty, lub ekspertem UFO, który żadnego UFO nigdy nie widział&hellip; fuj!

Wracając do  biurka, uświadamiam sobie, że nie miałem racji. To  jeszcze nie koniec. Ten rękopis nie jest jeszcze skończony, a  z  pewnością ja  jeszcze nie skończyłem. Czuję ją, tę moją nemezis, która żyje od  tak dawna i  tak głęboko we  mnie. Wyłania się z  cieni mojej egzystencji tak wyraźnie, że aż jestem zaskoczony – nie, raczej zszokowany – że tak długo potrafiłem od  niej stronić, omijając ją wzrokiem. Ta  nemezis ma  imię, a  na  imię jej „Lęk”. Nie chodzi mi  o  tego rodzaju lęk, jaki odczuwałem w  Wietnamie, czy w  wielu innych miejscach. To  jest coś innego, coś głębszego. Coś, co  tkwi w  tkance samej mej duszy, jeśli ma  to  jakiś sens.

Moim ciałem nagle wstrząsają dreszcze. Jasne bowiem staje się, że jedyna droga do  uwolnienia się od  tej nemezis będzie w  pewien sposób wymagała ode mnie, abym życiu pozwalał prowadzić się do  Rzeczywistości. Co  więcej – i  to  jest radykalne – to  Bóg „robi ten ostatni krok za  mnie”! Ach! Gdzie jest w  tym nadzieja choć na  krztynę kontroli? Jednakże obiecuje On, że rezultatem będzie dotarcie do  nowego lądu, lądu, który jest przeciwieństwem lęku: do  Miłości.

Miłość. Słodka, słodka miłość! Myślałem, że coś o  niej wiem, ale teraz, gdy sączę tę pyszną miętową herbatę i  słyszę odgłos marznącego deszczu, który zaczął smagać szyby okna, muszę zaakceptować fakt, że o  jej prawdziwej naturze wiedziałem niewiele, jeśli w  ogóle cokolwiek. Miłość, o  której mówi Jeszua, z  pewnością nie może mieć nic wspólnego z  tym, co  – jak uważam – sprawia mi  przyjemność, skoro to  „ja” jest po  uszy zanurzone w  ego. Znów czuję się sprowadzony do  pozycji zwykłego dziecka, dziecka, które musi się jeszcze dużo nauczyć.

A  jak rozumieć to  tajemnicze stwierdzenie:

> *Wkrótce otrzymasz wyraźny znak dotyczący Dzieła, w  jakim uczestniczysz, Dzieła pojednania Syna. Kiedy jednoznacznie wybierzesz aktywne uczestnictwo w  tym Dziele, wszystko, czego będzie potrzeba, zostanie dostarczone.*

Jasny znak! Hura! Bardzo by  się teraz taki przydał! Ale czy też nie jest tak, że znaki są potrzebne jedynie tej mniejszej części mnie, tak bardzo nawykłej do  wylęknionego, często skrywanego za  uśmiechem rozumowania?

Ponownie wyciągam skoroszyt, otwieram go i  czuję, że przyciągają mnie słowa, co  do  których czuję głęboki opór.

> *W  Królestwie nie doświadcza się wysiłku. Jest tam tylko przejawianie się przez ciebie woli Ojca; przejawianie, które dotyka śpiącego Syna, odzianego chwilowo w  sen samotności.*

Wertuję wydrukowane strony Jego ostatnich przesłań i  mój wzrok zatrzymuje się na  jeszcze jednym dziwnym stwierdzeniu:

> *Ukończenie tego projektu jest teraz nieuniknione.*

„Właśnie!” – nagle wykrzykuję. „Co  ja  do  diabła wiem na  temat pisania książek, a  co  dopiero o  ich wydawaniu! I  kto k…..a  tak w  ogóle będzie chciał czytać te pierdoły? I  dlaczego mieliby chcieć to  czytać? No, gdyby ta  rzecz faktycznie stała się książką czytaną przez ludzi…. To  byłby dopiero «wyraźny znak», a  to  ci dopiero!”

Naprawdę wydzieram się, wyrzucając te myśli z  siebie, jak gdybym próbował odepchnąć jakąś zbliżającą się niewidzialną armię, próbującą szturmować mój zamek! Dreszcz znów wstrząsa mym ciałem. Nie raz, nie dwa razy, ale trzy razy. O  czym do  cholery On mówi? Ta  nemezis, którą, jak myślałem, zakopałem wystarczająco głęboko, żeby się jej pozbyć – jak raka trzymanego pod kontrolą – nagle i  dosłownie wierzga i  wrzeszczy:

„Nie, nie ja! Nie jestem godzien! Spójrz na  mnie! Spójrz na  moje kompletne porażki! Jestem najgorszy z  najgorszych! Nie ma  nic, co  mogłoby się przejawić przeze mnie, a  co  miałoby jakąkolwiek wartość, kompletnie nic!”

Te ostatnie słowa eksplodują z  obszaru myśli, a  ciało drży i  trzęsie się, przechodząc w  głośny, wyzywający wrzask, który mną wstrząsa do  żywego.

Poddaję się, nie będę z  tym walczył, z  niczym nie będę walczył. Jeśli „przyzwolenie” jest kluczem do  Królestwa, to  równie dobrze mogę zacząć od  tych nagłych strumieni łez wypływających z  głębi mego serca i  brzucha. Siła opuszcza me nogi i  przewracam się na  ziemię. Łzy przeplatane litanią nienawiści do  samego siebie płyną coraz bardziej obficie. Jednak podłoga jakoś mnie koi. Poddaję się tej ciemności, zamiast z  nią walczyć. I  dotykam przez chwilę, nawet wśród płynących łez, odrobiny pokoju, rzeczywistego pokoju.

![znaczek](/public/img/wom/znaczek.jpg)

Budzi mnie poranny szczęk kubłów na  śmieci. Nie wiem, kiedy zasnąłem. Czy przestałem płakać zanim zasnąłem, czy z  powodu tego, że zasnąłem? Wstaję, wyglądam przez oszronione okna i  widzę, jak śmieciarze wykonują swą ważną – i  niedocenianą – pracę.

Co  oni by  zrobili, jeśli to im by się przytrafiło? Co  ktokolwiek by  zrobił? Nagle pewna idea wdziera się w  całe moje jestestwo:

„Wyjeżdżam z  tego zimnego, ciemnego, ponurego miejsca. Jadę ponownie na  Hawaje!”

Energia przepływa przeze mnie, gdy wyciągam z  szafy walizkę.

„Marc, coś ty, żadnego starannego planowania?” O  rany, wszystko się zmienia!

Pojawia mi  się myśl, aby wydrukować pierwszą wersję *Listów Jeszuy*. Wszystko się dzieje, jakby w  filmie i  widzę w  nim siebie, jak dostarczam Kendrze wydruk w  drodze na  lotnisko.

Tydzień później z  rękopisem pod pachą wspinam się po  schodach do  jej drzwi.
