---
title: "Rozdział ósmy"
---

<div markdown="1" class="chHead">
## Rozdział ósmy

![znaczek]({{page.big-separator}})
{: .omit}

Kiedy uwolnisz się od  swego Snu<br>
–  który jest całkowicie niepoczytalny –<br>
pozostanie jedynie<br>
Rzeczywistość tego, kim jesteś.
{: .omit}

</div>

16 grudnia 1988  r.
{: .omit}

W  ciągu tych paru ostatnich miesięcy były takie momenty, kiedy odczuwałem dużą jasność, nie tylko w  kwestii książki, ale i  samego Jeszuy. W  takich chwilach nie można robić nic innego, jak tylko składać dziękczynienie. Zamiast dojeżdżać do  pracy zatłoczonymi autostradami, spędzam czas ciesząc się spokojem i  ciszą mego domu i  pozwalając, by  rękopis nabierał kształtu wokół przesłań Jeszuy.

Ale są też inne chwile, chwile obaw, kwestionowania, wątpienia, gdy jestem przekonany – no, prawie przekonany – że to  wszystko musi być szaleństwem.

Zawsze, kiedy ustępuje tyrada samokrytycyzmu, przychodzi i  mówi do  mnie cichy głos, słyszany jedynie, gdy wybieram wyciszenie w  sobie. Jest on ze  mną zawsze, zapewniając mnie, że wszystko jest tak, jak ma  być, przypominając mi, że moim zadaniem jest ufać.

W  zeszłym tygodniu w  trakcie jednego z  tych napadów lęku spowodowanego takimi drobnostkami, jak opłata czynszu, czy zakupy żywności, wysłałem wszechświatowi myśl, że po  prostu nie potrafię tego robić w  ten sposób, że mimo wszystko nie jestem dobry w  rzucaniu się z  klifu. Czy gdzieś tam nie ma  dla mnie jakiejś miłej, wygodnej pracy? Następnego ranka zadzwonił telefon, a  ja  odebrałem go i  otrzymałem właśnie taką ofertę pracy! Moim pierwszym – być może nawykowym – odruchem w  tej sytuacji było uchwycenie się tego szybko, zanim lina ratunkowa zostanie wciągnięta. Coś mnie jednak skłoniło, bym się zatrzymał. Przeprosiłem, mówiąc, że potrzebuję czasu, żeby się nad tą ofertą zastanowić.

Starałem się spędzić dzień, zajmując się naprawami w  mieszkaniu, ale zacząłem się niecierpliwić i  poszedłem na  długi spacer. W  naszym regionie nie zdarza się często, by  grudzień ofiarowywał przyjemny i  suchy dzień. W  końcu znalazłem się na  ławce na  opustoszałym molo biegnącym wzdłuż Raston Way, obserwując bawiącą się leniwie w  wodzie nieopodal wydrę morską.

Czułem się, jakbym był złapany pomiędzy dwoma światami –  wiedziałem, że nie jestem w  stanie lub nie chcę wrócić do  starego świata, jednak dopiero słabo rozpoznawałem świat czekający na  mnie. To  świat bez znajomych map i  znaków drogowych, świat, do  którego waham się wejść. Lecz gdzieś poza moim wewnętrznym, intelektualnym dzieleniem włosa na  czworo czuję, że jakoś, w  jakiś sposób wyłonię się tam, gdzie jest On, gdziekolwiek by  to  nie było i  wbrew samemu sobie.

Po  tym półtora roku z  Jeszuą wiem teraz dobrze, czego się ode mnie wymaga, *jeśli* naprawdę chcę być w  miejscu, które On nazywa „Królestwem”. Oznacza to  rezygnację ze  wszystkich znanych mi  sposobów, które doskonaliłem, by  radzić sobie z  życiem, albo raczej z  tym, co  *myślałem*, że jest życiem. To, czy te sposoby są skuteczne, czy też nie, jest tutaj nieistotne. Oznacza to  uwalnianie nieświadomego przekonania, że to  życie jest *moje* – w  powszechnym rozumieniu, jakie mamy na  temat „siebie”. Niełatwo jest złamać nawyki – a  może jest tak dlatego, że „ja” tego nie potrafię, ponieważ zasadniczo moje „ja” *jest* nawykiem?

Obserwując jak morska wydra pływa swobodnie nieopodal końca mola, zacząłem myśleć, że może ci zwariowani fizycy pracujący nad nowatorską kwantową teorią są blisko prawdy, bliżej niż są tego świadomi? A  może są mistrzami, którzy przyszli do  nas w  przebraniu, by  nas pchnąć poza struktury naszych myśli, cieni na  ścianach naszych jaskiń? Mówią o  dziwnej rzeczywistości, w  której w  jakiś sposób wszystkie możliwości już są obecne, ukryte w  jakimś niewidzialnym worku wieczności, czekając, aż zrobimy tę jedną rzecz: dokonamy wyboru, którą z  tych „rzeczywistości” sami przejawimy. Przecież to  my  jesteśmy tymi, którzy mają moc, zawsze.

Zgodnie z  tym, co  mówi Jeszua, te „nieskończone możliwości” przychodzą w  dwóch pakietach: jeden z  etykietą „Królestwo”, a  drugi z  etykietą „Sen”. Sen przechowuje w  sobie pozornie nieskończoną liczbę możliwości: wszystkie światy i  życia przeżywane przed nami, po  nas i  przeżywane teraz jako my. Wszystkie te światy spoczywają na  jednym fundamencie: Oddzieleniu, nierozerwalnie połączonym z  jedną fundamentalną energią – energią lęku. Wierzymy w  to  zbiorowo tak mocno, że nie jest to  w  ogóle kwestionowane. Żyjemy w  oddzieleniu od  siebie nawzajem, od  natury, od  Boga. Ponieważ upieramy się przy byciu oddzielonymi, bez wahania wybieramy pakiet z  etykietą „Sen” i  natychmiast lądujemy tutaj, teraz, w  świecie, jaki wierzymy, że jest rzeczywisty i  niezależny od  nas. A  może jest on jedynie lustrem odzwierciedlającym nic innego, jak tylko nasz wybór?

Pomyślałem sobie: „Może świat nadal kręci się, jak zawsze, wokół wojen, chciwości i  tym podobnych, ponieważ to  my  upieramy się przy jego realności, a  następnie zmagamy się z  szukaniem sposobów, by  sobie z  nim radzić. Czy przekazaliśmy naszą moc pakietowi z  nalepką »Sen«? Czy właśnie tę moc Syna oddaliśmy naszym złudzeniom?”.

W  metafizyce tybetańskiego buddyzmu mówi się, że w  momencie śmierci dusza opuszcza ciało i  zaczyna wznosić się do  jasnego światła Dharmakaya, „Ciała Prawdy”. Jednakże stając przed przemożnym pięknem i  mocą tego światła, dusza – nawykowo utożsamiona ze  swoim poczuciem bycia oddzielnym „ja” – kuli się i  cofa z  lęku. To  wycofanie tworzy ociężałość i  dusza tonie, a  ostatecznie wraca do  kolejnego cyklu narodzin i  śmierci w  fizycznym ciele, wszystko dlatego, że dusza nie rozumie swej własnej natury, upierając się przy swym oddzieleniu!

Być może te pakiety nie są nam dane tylko raz. Może są nam ofiarowywane każdego ranka, gdy się budzimy albo nawet w  każdym momencie. Czy Światło jest zawsze dostępne, a  śmierć, której się lękamy, jest tylko chwilowym złudzeniem?

Jeśli wszyscy podejmiemy decyzję, by  wybrać od  nowa – właśnie tutaj, gdziekolwiek jesteśmy; właśnie teraz, kimkolwiek jesteśmy – to  być może świat, który wówczas przejawimy, będzie inny, bardzo inny. Będzie inny, ponieważ nie będziemy się starali tworzyć naszego świata, lecz przyjmiemy świat zamierzony przez tajemnicę, która na  zawsze jest poza naszą możliwością jej zrozumienia, a  jednak tkwi w  samym naszym rdzeniu, w  centrum naszej najprawdziwszej tożsamości.

Morska wydra zniknęła pod powierzchnią wód zatoki, odpłynąwszy, by  zwiedzać i  bawić się w  innych światach. Czekałem jeszcze przez chwilę, mając nadzieję, że się znów wynurzy, po  czym odwróciłem się i  wróciłem do  domu.

Gdy wróciłem do  mieszkania, wpatrywałem się w  komputer, nie potrafiąc znaleźć niczego do  powiedzenia, nie będąc pewnym, w  jakim kierunku ma  pójść ta  książka. To  wszystko jest ciągle przede mną, gdzieś w  tej mgle, w  której nie ma  drogowskazów.

Spędziłem wieczór na  oglądaniu telewizji, tego wielkiego boga kultury, wiecznie zapewniającego nas o  tym, co  jest rzeczywiste. W  końcu skierowałem pilota w  stronę jednego z  prezenterów wiadomości – oni wszyscy wyglądają i  brzmią tak samo – i  ciach! Świat zniknął!

Wydaje się to  tak jasne, tak proste! A  jednak ślad czegoś we  mnie ciągle się opiera. Oddzielenie i  wszystko, co  się z  nim wiąże – gdzie jest ten przycisk i  jak go wyłączyć? Jak zmienić kanał? Jak ostatecznie i  nieodwołalnie uwolnić się od  pakietu z  etykietą „Sen”? Czy jestem pewien, że tego chcę?

![znaczek]({{page.little-separator}})
{: .omit}

<div data-index="1" markdown="1" class="indent">
> Marc, proszę wstań i  pisz.
</div>

Jego głos mnie zaskakuje, otwieram nagle oczy.

„Och, cholera”. Podnoszę głowę z  wysiłkiem i  patrzę na  zegar. Jest 23:30 i  czuję się bardzo zmęczony.

„Nie możemy się tym zająć rano?” – pytam mego niewidzialnego gościa, po  czym śmieję się cicho z  nonszalancji, z  jaką toczy się ta  rozmowa.

<div data-index="1" markdown="1" class="indent">
> Możemy.
</div>

Boże, tak bardzo kocham to  uczucie Jego obecności i  myślę sobie, jak miło byłoby zwinąć się w  kłębek na  Jego „kolanach” i  spać wiecznie.

<div data-index="1" markdown="1" class="indent">
> Zostaniesz obudzony o  3:00 nad ranem i  będziemy kontynuowali.
</div>

O  trzeciej! Myślałem bardziej o  czasie gdzieś koło dziewiątej albo nawet później. Czuję, jak Jego energia się wycofuje i  szybko zapadam z  powrotem w  sen.

Z  miriady kaskadą spadających myśli i  obrazów wyłania się świadomość. Uświadamiam sobie, że już nie śpię. „Szlag, niech to  szlag i  jeszcze raz szlag!” – zanurzam się pod kołdrę. Jest tak miło i  ciepło, a  tam poza łóżkiem jest tak zimno. Wiem, zwyczajnie to  zignoruję. Oddaję się temu tak mocno, jak potrafię, przewracając się przez chwilę niespokojnie z  boku na  bok.

Naglę otwieram szeroko oczy. Patrząc kątem oka widzę wyraźnie zegar. Jest 3:34 i  muszę iść do  toalety. Bez żadnego najmniejszego ostrzeżenia po  prostu muszę iść do  toalety i  nie da się poczekać ani minuty dłużej.

Zdegustowany odrzucam kołdrę i  chwytam szlafrok. Idąc do  toalety, podnoszę wzrok do  góry i  mamroczę pod nosem: „Rany, chłopaki, nic was nie powstrzyma, co?”.

<div data-index="1" markdown="1" class="indent">
Teraz zaczynamy.

Przegrywasz tę bitwę, Marc.<br>
Przegrywasz,<br>
jednak przegrana nie jest teraz naszym celem.<br>
Wkrótce<br>
otrzymasz jasny znak<br>
dzieła, w  którym uczestniczysz,<br>
dzieła pojednania Syna.

Kiedy zdecydowanie wybierzesz<br>
aktywne uczestnictwo w  tym dziele,<br>
nie będzie **niczego**,<br>
co  nie będzie ci dane.

Nie ma  potrzeby powrotu<br>
do  twych poprzednich snów<br>
i  czyż ta  myśl<br>
nie jest powodem twego widocznego cierpienia?

Teraz jest czas<br>
twego ostatecznego wyboru.<br>
Wybór jest tylko pomiędzy<br>
Miłością a  lękiem.<br>
Lęk jest twym nawykiem,<br>
Snem ludzkości<br>
i  zaprzeczeniem<br>
prawowitemu dziedzictwu Syna.

To  właśnie akceptacja dziedzictwa<br>
jest wyborem, który jedynie musi być dokonany,<br>
tylko dlatego, że kiedyś <br>
właśnie tego dziedzictwa się wyrzekliśmy.

W  Królestwie<br>
nie doświadcza się wysiłku.<br>
Jest tam tylko przejawianie się<br>
woli Ojca dla ciebie<br>
i  przez ciebie –<br>
przejawianie, które dotyka<br>
śpiącej duszy Syna,<br>
odzianej chwilowo w  sen samotności,<br>
brnącej niepewnie przez pola<br>
zasłane trupami śmierci<br>
i  tym, co  umiera właśnie w  tej chwili.<br>
Albowiem Oddzielenie od  Ojca<br>
jest śmiercią<br>
i  niczym więcej.

Kiedy wybierasz<br>
obfitość Królestwa,<br>
rodzi się taki sposób życia,<br>
który nie wymaga żadnego planowania,<br>
żadnych osiągnięć,<br>
żadnego zabezpieczania swego przetrwania.<br>
Wszystko jest przygotowane dla ciebie,<br>
który wpierw służysz Ojcu<br>
będącemu w  tobie.

Budzenie się ze  Snu<br>
wydaje się bolesne<br>
tylko w  takim stopniu,<br>
w  jakim opieramy się przebudzeniu<br>
z  pokusy iluzorycznego snu<br>
i  pozornej jego potrzeby.<br>
Ten sen jest tylko nawykiem<br>
pielęgnowanym od  chwili dokonania wyboru,<br>
by  trwać w  Śnie Oddzielenia.

Czy nie chciałbyś wybrać ze  Mną<br>
Rzeczywistości Królestwa?<br>
W  nim jest wszystko, co  możesz sobie wyobrazić,<br>
każda potrzeba jest spełniona,<br>
zanim jeszcze zdążysz poprosić.<br>
Albowiem wie Ojciec wasz,<br>
czego wam potrzeba.

Doświadczyłeś<br>
wielu aspektów Oddzielenia.<br>
Znasz dobrze ten świat.<br>
Czyż jego powab<br>
nie zawiódł cię w  oczywisty sposób?<br>
Wybierz więc<br>
tylko uwolnienie się od<br>
twego bezużytecznego snu<br>
i  naródź się ponownie<br>
w  doświadczeniu Królestwa.<br>
Wybór ten rodzi<br>
proces rozpoznania,<br>
które szybko przywraca pamięć<br>
o  prawowitym miejscu Syna.


Albowiem będziesz siedział<br>
po  prawicy Ojca,<br>
nie widząc nic<br>
prócz chwały wielkości,<br>
niewyobrażalnej pośród marności<br>
i  cierpienia<br>
Snu Oddzielenia.

Sen lęku,<br>
który jest całością światów człowieka,<br>
nie zawiera ani śladu<br>
prawdziwej radości,<br>
a  jedynie pozorne przyjemności,<br>
trwające tylko przez chwilę.

Właśnie dlatego wybierz<br>
To, co  jest wieczne.<br>
Właśnie dlatego wybierz<br>
To, co  trwa na  zawsze<br>
i  którego granic<br>
nie można sięgnąć.<br>
Właśnie dlatego wybierz<br>
obecność Ojca<br>
w  tobie,<br>
a  Królestwo<br>
będzie wszystkim, czego będziesz doświadczał wokół.

Jakie życie może być lżejsze<br>
niż to, które nie wymaga<br>
ani odrobiny zmagania się?<br>
Jaka radość może być większa od  uczestnictwa<br>
w  wiecznej obfitości,<br>
która jest obecnością Ojca<br>
i  budzeniem się Syna<br>
w  każdym,<br>
kto żyje strasznym Snem,<br>
z  powodu którego sam od  tak dawna cierpisz?

Bardzo cię kochamy.<br>
Jednak nie możemy wybrać za  ciebie.<br>
Jesteśmy po  prostu twym przewodnikiem,<br>
wskazując drogę<br>
tylko wtedy, gdy jesteśmy o  to  proszeni,<br>
cierpliwie oczekując, by  rozpoznanie<br>
Snu,<br>
rozpoznanie nędzy Snu,<br>
zaświtało w  świadomości<br>
umysłu przywykłego do  ciemności.

Wybierz Królestwo w  pełni,<br>
a  Snu więcej nie będzie.<br>
Zniknie z  umysłu na  zawsze,<br>
zostawiając tylko niewiarygodny pokój<br>
i  zadziwienie, że Sen<br>
mógł być kiedykolwiek śniony.

W  Królestwie nie ma  żadnego braku.

Twym jedynym zadaniem<br>
–  jeśli tak to  możemy nazwać –<br>
jest doświadczać w  radości<br>
absolutnego bezpieczeństwa i  obfitości<br>
stołu Ojca.

Ten prosty wybór<br>
demonstruje prawdę<br>
głęboko ukrytą w  sercu<br>
każdego wciąż śpiącego syna.<br>
Bycie świadkiem tego wyboru<br>
jest aktem ponaglania, by  się przebudzić,<br>
aż każdy syn człowieczy<br>
będzie znów żył<br>
jako Prawda tego, kim jest:<br>
jedynym Synem,<br>
zrodzonym z  Ojca<br>
przed wszystkim światami,<br>
mającym udział w  obfitości<br>
darmo danej<br>
–  obecności Ojca.

W  tym jest<br>
Królestwo<br>
nieba na  ziemi.<br>
Czy rzeczywiście<br>
może być<br>
inny wybór od  tego?
</div>

Zatrzymuję się na  chwilę. Energia Jeszuy nagle ustąpiła i  jestem sam, wpatrując się w  migoczące światła na  czarnych i  spokojnych wodach przystani. Czuję w  sobie bardzo delikatne odczucie, rodzaj jakiegoś pulsowania. Poddając swój opór, oddycham głęboko i  powoli, pozwalając, by  brzuch, żebra i  klatka piersiowa rozszerzały się i  uwalniały bez napięcia.

Podczas gdy intensywność tego pulsowania, tej wibracji nie rośnie, to  jednak wydaje się ono rozszerzać we  wszystkich kierunkach, a  następnie staje się coraz łagodniejsze, wciągając mnie w  siebie coraz głębiej. Choć mam teraz otwarte oczy, migają mi  w  przelocie kolorowe światła, które równie mocno czuję, jak i  postrzegam.

Obrazy zaczynają przemykać na  ekranie mej świadomości z  niewiarygodną szybkością. Obejmuję każdą emocję, jaką ze  sobą przynoszą, świta mi  rozpoznanie, że każdy obraz jest częścią mnie, każdy jest życiem, rozciągającym się wstecz, coraz dalej w  przeszłość, która wydaje się nie mieć początku. Obrazy pojawiają się i  znikają w  jednym mgnieniu. Gdy przemijają, czuję, jak moje ciało rozpuszcza się w  sobie, czuję pogłębiający się spokój, obejmujący i  przenikający każdą komórkę. Rozpuszczam się, uwalniając wszelkie ślady oporu, wszelkie ślady zaprzeczania, wszelkie ślady zwątpienia – coraz bardziej i  bardziej znikam. Powiększa się przestrzeń pomiędzy obrazami, których jest mniej, coraz mniej, aż w  końcu… nie ma  ich w  ogóle.

Nie wiem ile czasu mija, albowiem tutaj czasu nie ma.

Z  ciszy pustki, która na  zawsze pozostaje doskonałą pełnią, wyłania się świadomość, najpierw odbicie mojej twarzy w  oknie przede mną, następnie statki odpoczywające w  porcie, spokojne wody, migoczące i  połyskujące światła. To  wszystko wydaje się zawarte w  odbiciu na  szybie, wszystkie te rzeczy we  mnie, a  ja  w  nich; jestem jednym ze  wszystkim. W  moim odbiciu na  szybie zaczyna pojawiać się delikatny uśmiech, uśmiech, który łagodnie wypływa z  samego centrum mego serca.

Nie wiedziałem, że tak to  będzie wyglądało. Nigdy bym tego nie zgadł. Siedzę tutaj w  tym wspaniałym, starym bujanym fotelu, a  świat jest tak cichy w  tej godzinie poprzedzającej świt, gdy nic wyjątkowego się nie dzieje. Wszystko jest takie samo, a jednak tak inne!

Albowiem w  tym momencie wieczności Sen odszedł.

Jutro zacznę pisać.

<div data-index="1" markdown="1" class="indent">
Teraz<br>
wykonało się.<br>
Wybór<br>
już został dokonany.

Teraz<br>
rozpoznanie<br>
jest pełne,<br>
przychodząc jak złodziej nocą,<br>
kradnąc pajęczyny<br>
cieni,<br>
ujawniając złudzenie<br>
długo trwającego Snu<br>
Synowi, który pamięta.

Koniec samotnej podróży<br>
i  świętowanie<br>
tej, która zaczęła się na  nowo.<br>
To  nie jest podróż do,<br>
ale podróż w<br>
Królestwie.<br>
Tak więc Moja obietnica została spełniona,<br>
albowiem Sen spłonął na  zawsze<br>
w  chwale obecności Ojca.

Teraz<br>
życie naprawdę zaczyna się na  nowo.<br>
Teraz<br>
życie naprawdę się spełnia.<br>
A  wszystko to<br>
–  bez wysiłku.<br>
Witaj w  domu,<br>
umiłowany bracie,<br>
witaj w  domu.

Amen.
</div>
