--- title: "Przedmowa Alana Cohena" ---

Czy wierzysz, że mógłby do ciebie przemówić Bóg? Zadziwia mnie, że
wszystkie nasze religie opieramy na przekazach ludzi, z którymi
rozmawiał Bóg, ale kiedy jeden ze współczesnych nam ludzi ogłasza, że
słowo Ducha zostało wypisane w jego sercu, jesteśmy skłonni przepytywać
go z jego kwalifikacji i referencji lub zastanawiamy się, czy nie jest
on przypadkiem ofiarą narkotykowych nadużyć lat 60. Jezus powiedział:
„Żaden prorok nie jest mile widziany w swojej Ojczyźnie” i jestem
przekonany, że prorocy rzadko są uznawani w swoim czasie. Tak jak wielcy
artyści i muzycy, większość przekazicieli Bożego Słowa musi czekać aż do
własnej śmierci, aby zostać docenionym. Jakże gotowi jesteśmy, by
akceptować prawdę, ale tylko z bezpiecznej odległości! Tak jak Święty
Augustyn, który błagał Pana: „Daj mi duchowe życie, ale jeszcze nie
teraz!”.

Abraham Heschel zatytułował jedną ze swych wielkich książek *Bóg
szukający człowieka*. Wielkie Źródło zawsze wyciąga swą rękę do ludzi,
których porusza duch miłości, a nie lęku. I błogosławieni są ci, którzy
gotowi są słuchać nauk pokoju i przekazywać swe inspiracje światu z
odwagą i pewnością. Oby więcej nas ufało głosowi uzdrowienia i szanowało
jego dary w działaniu.

Jayem jest kimś takim. Jest człowiekiem, który otworzył się na
przewodnictwo z wyższych poziomów i przelał na papier idee i odczucia ze
swoich objawień, aby dzielić się nimi z innymi. Z pewnością podarowane
mu słowa przeznaczone są również dla nas wszystkich.

Jestem głęboko wdzięczny za słowa Jeszuy, słowa wielkiej łagodności,
mądrości i jasności zawarte w tych lekcjach. Jeszua jest nauczycielem o
głębokim współczuciu, sile i bezkompromisowości w odróżnianiu
niewolących nas złudzeń od rzeczywistości, która nas uzdrawia. Jeszua
radzi: „Nie proś o zbawienie. Proś w zamian, abyś się przebudził z
ostatnich śladów przekonania, że kiedykolwiek byłeś oddzielony od Boga”

Nauki Jeszuy uosabiają najważniejszy element prawdziwego duchowego
rozwoju: praktyczność. Przewodnictwo Ducha Świętego jest zawsze
natychmiastowe, użyteczne i skuteczne. Duchowa rada jest cenna na tyle,
na ile można nią żyć, a Jeszua, prowadząc do duchowego przebudzenia,
szanuje piękno życia. „Doświadczanie życia z chwili na chwilę jest
ścieżką do twego oświecenia”. Oto afirmacja, która może przemienić
najbardziej bolesne doświadczenie w dar od Boga. Jeszua radzi również,
abyśmy „przyzwalali, przyzwalali, przyzwalali”, gdyż otwiera to drzwi
życiowej sile uzdrawiania, aby przesunęła nas poza nasze ograniczone
przekonania o tym, co jest dobre, a co jest złe. „Droga jest łatwa i nie
wymaga wysiłku. Albowiem to, co przychodzi z wysiłkiem, jest ze świata,
a nie ze Mnie”.

Krótko mówiąc, Jeszua jest nauczycielem, który w mistrzowski sposób
łagodnie równoważy mądrość intelektu z mądrością serca. Można by wziąć
praktycznie dowolny fragment z *Listów* i medytować nad nim, obierając
go jako swą bramę do uzdrowienia. Jeszua demonstruje, że prostota i
mistrzostwo nie stoją w sprzeczności; one są jednym.

Książka ta jest darem drogim memu sercu jeszcze z jednego powodu. Jest
ona szczerym zapisem osobistego wewnętrznego procesu Jayema, gdy zaczął
otrzymywać materiał, zapisywać go i dzielić się nim. Jesteśmy
zapraszani, by podążać drogą człowieka, który zmagał się ze swoją rolą
kronikarza prawdy z Nieba. „Kto, ja?” – to często powracające pytanie, z
którym się borykał. Widzimy jego ewolucję od wczesnych wątpliwości i
nieśmiałości do głębokiego przekonania, że wypełnia ważne zadanie, które
dalece wykracza poza jego ludzkie ego.

Ten element *Listów Jeszuy* jest wyjątkowo wzruszający, bowiem w nim
Jayem reprezentuje nas wszystkich, gdy na swój własny sposób otwieramy
się na bycie przekazicielami i sługami Ducha. Istnieje część naszego
umysłu, która się zastanawia, czy Bóg rzeczywiście mógłby wybrać nas do
wykonania konkretnej misji. Być może nie będziemy zapisywali
natchnionych słów lub nauczali metafizycznych zasad, lecz z pewnością
każdy z nas został wybrany, by w konkretny sposób przynosić światu
światło. Naszą drogą może być muzyka, taniec, sztuka lub macierzyństwo.
Forma nie jest tak ważna, jak fakt, że w każdym z nas jest dar, dany nam
po to, abyśmy go przynieśli, a nasza gotowość, by dar ten dostarczyć,
jest kluczowym czynnikiem wpływającym na zakres i moc, z jaką ofiarujemy
go światu.

Proponuję, aby do tej ważnej książki podejść raczej z nastawieniem
medytacyjnym, niż z nastawieniem logicznej analizy. Mamy tutaj wielką
logikę Ducha, lecz logika ta nie ogranicza się do racjonalnego
rozumowania. Dużo częściej Duch mówi do naszej wewnętrznej wiedzy. Jest
w tym poezja, której nie wolno nam przeoczyć. Słowa powinny być
smakowane i przyswajane w ciszy i z otwartym sercem. Wyobraź sobie, że
Jeszua mówi bezpośrednio do ciebie, a odnajdziesz przesłanie dla siebie.

Niech *Listy Jeszuy* będą dla ciebie inspiracją, aby na swój własny
sposób stać się naczyniem Ducha. Jeszua prawdopodobnie zgodziłby się ze
stwierdzeniem, że mieliśmy już wystarczającą liczbę uczniów, teraz jest
czas na większą liczbę mistrzów. Celem tej książki nie jest większe
uzależnienie nas od kogoś będącego na zewnątrz nas, lecz zwrócenie się
do wewnątrz i tam odkrycie mistrza, którego szukaliśmy.

Błogosławię Jayema za jego wielki i szlachetny dar, i ciebie za
przyjęcie wielkich prawd, jakie ten dar zawiera.

