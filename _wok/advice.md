---
title: "Sugestie do praktyki"
---

## Sugestie do praktyki

Oto podane przez Jeszuę wskazówki odnoszące się do tego jak „słuchać" nagrań i tekstów tych Lekcji:

1.  Przygotuj specjalny notatnik „Drogi", z okładką, która ma dla ciebie znaczenie i długopisem, który lubisz -- używaj ich tylko do tego celu. Gdziekolwiek przebywasz, notatnik ten trzymaj w specjalnym, „świętym" dla ciebie miejscu (na przykład na swoim ołtarzyku, jeśli takowy masz).
2.  Zanim zaczniesz słuchać nagrań lub czytać tekst, zawsze najpierw wycisz się, odpręż i pozwól na to, by twój oddech stał się głęboki i pełny.
3.  Pozwól, by słyszane lub czytane przez ciebie słowa po prostu zapadły w twe wnętrze -- nie próbuj zrozumieć ich wszystkich naraz.
4.  Zauważ, które fragmenty poruszają w tobie jakieś emocje.
5.  W swym notatniku zapisuj idee i fragmenty, które poruszają cię emocjonalnie.
6.  Później tego samego dnia lub na drugi dzień przepisz z notatnika fragmenty, które pobudziły w tobie te silne uczucia. Zapisz je kilka razy na oddzielnej kartce papieru, ale rób to w stanie niewinności i beztroskiej wesołości.
7.  Kiedykolwiek zostanie zadane jakieś pytanie, dobrze jest zatrzymać się na chwilę i zastanowić nad nim, zanim będziesz słuchał dalej.

Książka ta jest trzecią częścią trylogii składającej się z *Drogi Serca*, *Drogi Przemiany* i *Drogi Poznania*. Ważne jest, aby przerabiać lekcje w kolejności, w jakiej zostały przekazane. Jeśli nie czytałeś więc jeszcze *Drogi Serca* i *Drogi Przemiany*, gorąco zachęcamy, aby zacząć od tych pozycji, zanim przejdziesz do *Drogi Poznania*.

Początkowo Lekcje dane zostały z intencją, by żyć podług każdej z nich i głęboko ją przyswajać przez okres przynajmniej trzydziestu dni. Sam odkryjesz, że każda Lekcja cały czas z tobą pracuje i zabiera cię coraz dalej w podróży twego duchowego przebudzenia.

Każdego nagrania słuchaj i każdą Lekcję czytaj kilka razy -- w różnych miejscach i o różnych porach dnia. Bądź z każdą Lekcją tak długo aż poczujesz, że ją ukończyłeś.

Bardzo ważne jest również, by zadawane ćwiczenia wykonywać według zaleceń. Wiele z nich to dokładnie te same ćwiczenia, które ponad 2000 lat temu podała Jeszule esseńska starszyzna.

Powyższych sugestii używaj jakkolwiek chcesz, przede wszystkim jednak dobrze się baw z tym materiałem.

