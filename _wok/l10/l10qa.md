---
title: "Lekcja 10. Pytania i odpowiedzi"
---

<div markdown="1" align="center"> 
## Lekcja 10<br>
**Pytania i odpowiedzi**

</div>



**Pytanie 1**



***Pytanie*:** Wyszła właśnie książka zatytułowana „The Bible Codes” (Kod Biblii). Odkryto sekretny kod Tory, który wskazuje na wiele wydarzeń, jakie zaszły obecnie, w dzisiejszych czasach. Czy mógłbyś to rozwinąć i odnieść się do wiarygodności tych informacji?

***Odpowiedź***: Zaprawdę umiłowany przyjacielu, nie jest przypadkiem – tak jak nic nim nie jest – że pytanie to jest zadane właśnie teraz. Każdy, kto słuchał uważnie tego, czym się właśnie z wami dzieliłem, powinien się szeroko uśmiechnąć i dobrze się pośmiać, rozpoznając, że pytanie o kody w Biblii doskonale harmonizuje z tym, o czym mówiliśmy. 

Zaprawdę istnieje sekretny kod, jakbyście go nazwali, który przebiega przez Torę. Nie będzie on tak czytelny jak ten wyrażony przez Nowy Testament, chyba że przez *pewne wątki* moich nauk. Ten sekretny kod jest niczym mapa drogowa, leżąca *u podstaw* pola Stworzenia ludzkości. Albowiem, pamiętajcie, od momentu, gdy sen oddzielenia najpierw zagościł w umyśle, Ojciec już stworzył dla niego *korektę*. I trwa cały czas wprowadzanie tej korekty w polu przestrzeni i czasu. To, co zwano Torą, było zaprawdę spisane przez *proroków,* albo jak wolisz, przez *mistyków* będących wręcz *kanałami* przekazów, którzy byli prowadzeni w pisaniu historii, które, nawiasem mówiąc, są po części fikcyjne, a jednak niosą ze sobą pewien mityczny element. Ich fikcyjność nie jest kłamstwem, lecz są to historie, których zamysłem jest pobudzanie duszy do pamiętania Prawdy. 

W książkach Tory zawarty jest zatem wątek Światła, który niczym nić przeplata wszystko i niesie drobne cząsteczki lub małe atomy istotnej Prawdy, ujawniając i realizując Boży plan oświecenia Boskich Stworzeń. Tak, w ramach tego wątku wiele rzeczy musiało się wydarzyć. Wiele wydarzeń w waszym świecie jest drugorzędnych, a nawet trzeciorzędnych i czwartorzędnych, jeśli mówimy o ich ważności. Niektóre natomiast odgrywają dość zasadniczą rolę w większym przejawianiu się Bożego planu. Moja osoba wspomniana jest w Torze siedemdziesiąt razy. Nie mam tutaj na myśli słów, które wprost możesz przeczytać w Torze, lecz mówię o tym, co może być ujawnione poprzez te biblijne kody.

A we wszystkim tym chodzi o to, że wiadomym było już dla Rodu, że nadejdzie taki dzień dla tej Rodziny zwanej żydowskim narodem, gdy narodzi się ten, który jest niczym *owoc z owocu*. Jest we mnie trochę z Mojżesza, trochę z Ezechiela, trochę z każdego z proroków. Ten wątek Światła emanujący z Abby miał swe *ukoronowanie* w życiu Jeszuy syna Józefa, *odzwierciedlając* Prawdę każdej duszy i przywracając je wszystkie Prawdzie, mimo że pogrążone były w tak głębokim śnie. Niezależnie czy był to Judasz, czy Estera, czy Maria – wszyscy, każda istota, która kiedykolwiek usłyszała o moim Życiu, nieważne jak głęboko wszyscy byli uśpieni, Abba poprzez mnie stworzył to, co jest wzorcem Prawdy każdej duszy. To właśnie miałem na myśli, kiedy powiedziałem, że jestem zwyczajnym pierwowzorem tego, co ma nadejść i co miałem na myśli, kiedy powiedziałem:

>*Większe dzieła od tych czynić będziecie.*



Albowiem wielka jest moc – wykładnicza moc – kiedy jest dziesięć Chrystusów a nie jeden, lub pięćdziesiąt tysięcy Chrystusów, a nie dziesięć. Oto co nadchodzi na waszej planecie – *planeta Chrystusów.* A wówczas, jak to się u was mówi, *uwaga*!

Dlatego też, zaprawdę, ten kod jest wiarygodny. Nie jest przypadkiem, że dopiero teraz zaczyna być odczytywany przy użyciu waszej zaawansowanej technologii. Ta technologia była potrzebna, aby dopiero zacząć go odkrywać. Tak, w istocie, kod przewiduje wiele wydarzeń, które już zaszły, ale dzieje się to jedynie po to, by przypomnieć wam, że wszystko jest *już* w Rękach waszego Stwórcy. Ciemność *nie może* przezwyciężyć Światła. Lęk *nie może* pokonać Miłości. Piekło *nie może* podmienić Nieba. Sen oddzielenia *nie może* zastąpić Rzeczywistości doskonałej jedności. Urok lub złudzenie tego, co zwiecie *maya*, nie może przyćmić oświecenia.

Wiele jest sposobów wyrażenia tej dualności, lecz wszystko sprowadza się do tej samej rzeczy, i to właśnie o tej samej rzeczy mówiłem do was całymi godzinami, całymi godzinami, całymi godzinami przez wiele tych lat. Coś zaczyna się rozgrywać na ludzkiej płaszczyźnie. W polu przestrzeni i czasu, w polu twej własnej świadomości odgrywa się przebudzenie ze złudzeń do Rzeczywistości. I to przebudzenie odzwierciedla lub streszcza sen, który Syn Boga postanowił śnić. To jest tylko sen. I zgadnij, kto zwycięża na końcu?

Tak, w Torze jest ukryty kod. Ostatecznie okaże się, iż szerzy się on poprzez moje nauki, które są nadal czyste i w pełni zapisane w tym, co zwie się Nowym Testamentem. Lecz jak się okaże, nie przenika on wszystkich ksiąg Biblii. Znajdziemy go w Torze, w moich naukach w Nowym Testamencie i nigdzie indziej, jakieś śladowe ilości to tu, to tam.

Niestety, ten kod wymaga od tych, którzy go używają, aby byli gotowi zadawać *zuchwałe* pytania. Jak dotąd zadawali zachowawcze pytania, ponieważ płynęły z zachowawczych umysłów. Lecz to jest absolutnie w porządku. Liczy się tylko, że rozpoznasz, iż jest to po prostu kolejny dowód na Prawdę, o której wam mówiłem wielokrotnie. Mianowicie, że w momencie, kiedy został wytworzony sen oddzielenia, Ojciec stworzył korektę i jest ona wdrażana. To już się dzieje, zawsze się działo i *nie może się nie udać!*

Czy to jest wystarczającą odpowiedzią na twe pytanie?

*Odpowiedź*: Tak.





**Pytanie 2**



***Pytanie*:** Czy możesz nam bardziej wyjaśnić kwestię wolnej woli u dzieci, ponieważ często wydaje się, że są one na łasce wyborów, jakie podejmują ich rodzice?

***Odpowiedź:*** Pamiętajcie, że patrząc z szerszej perspektywy, możemy powiedzieć, że jest tylko Jeden Umysł odgrywający sen oddzielenia i budzący się do Rzeczywistości Miłości. A w złożoności tej podróży mamy to, co nazywacie „karmą”. Prawdziwe jest stwierdzenie, że grzechy ojców nawiedzają synów do trzeciego i czwartego pokolenia. To znaczy, *energetyczne wzorce percepcji* są przekazywane od umysłu do umysłu, aż w końcu jakiś umysł zaczyna się budzić. Kiedy śpisz i zagubiłeś się w ciemności, chwycisz każdą dłoń, jaką się do ciebie wyciągnie. Dlaczego? Z powodu twego pragnienia, by przeżyć. 

Nawiasem mówiąc, pragnienie by przeżyć w fizycznej formie, jest tylko analogią, wyrazem czy metaforą dla *pragnienia duszy, by przeżyć w Bogu*, by obudzić się do Prawdy Chrystusa. Mówiłem wam już wiele razy, że wszystko jest tylko symbolem duchowej podróży. A zatem kiedy spoglądasz na swoje dzieci, na wszystkie dzieci na tej planecie, dostrzegasz taki etap w ich rozwoju, na którym wydają się one być pod wpływem psychicznego pola rodziców, rówieśników, nauczycieli. To obrazuje upadek w sen oddzielenia i wybór każdej duszy, aby się obudzić. Lecz przebudzenie się wymaga objęcia strefy ludzkiego cienia, ludzkiej ciemności. Nie jesteś w stanie objąć tego, za co nie weźmiesz wpierw odpowiedzialności jako za część siebie. Dlatego też dusza *przyjmuje* cień, *przyjmuje* płaszcz snu oddzielenia, a następnie *decyduje*, czy będzie tego *ofiarą*, czy też zostanie przeistoczona *pomimo tego* i dlatego też przezwycięży świat.

Każda dusza w swej szczególnej ekspresji, ma swą własną niepowtarzalną dynamikę wynikającą z tego, w jaki sposób poddała się urokowi złudzeń i jak postanawia radzić sobie z wymaganiami czy uczeniem się lekcji, których pragnie doświadczać na swej drodze uwalniania się krok po kroku od lęku przed niezwykłością Prawdy o swym istnieniu. 

A zatem, patrząc z jednej strony, wygląda tak, jakby dziecko było biedną ofiarą. Jest to część gry oddzielenia, jaka się rozgrywa. W Rzeczywistości nie jest możliwe, aby być ofiarą. *Nie jest możliwe, aby być ofiarą.* Nic nie może się wydarzyć, o ile tego nie przywołasz. 

*Doświadczenia każdego dziecka są przywołane suwerenną mocą tej duszy.* A lekcje, jakie gromadzi, są bogate i różnorodne. Oto dlaczego nie można porównywać czyichś podróży. To, co możesz zrobić, to *uszanować* podróż każdego człowieka. Nigdy nie spoglądaj na bliźniego i nie mów:



>*Przykro mi, że przechodzisz przez to doświadczenie.*



Zamiast tego, naucz się pytać:



>*Czego to cię nauczyło? Jak postanowisz zareagować na tę sytuację? Czy wybierzesz bycie ofiarą, czy wybierzesz przeistoczenie?*



Co oznacza:



>*Czy zechcesz zaakceptować moc w sobie, by wyzdrowieć, czy też będziesz potrzebował, wskutek braku wybaczania, kontynuacji swego przekonania, że jesteś mały, że jesteś niegodny. Co postanowisz zrobić?*



Nie mówię ci, byś nie okazywał współczucia. Wręcz przeciwnie, *współczucie* oznacza wejście w *czucie razem* z kimś. Współczucie, wspólnota – przyłączenie się w uczuciu. Lecz empatia nigdy nie powinna być litowaniem się. 

Ufaj więc swym dzieciom i ścieżce, którą wybierają. Zaprawdę, naucz się kochać ich jako aspekt swej własnej duszy. A jednak, daj im kompletną wolność wyboru. Jest to niezmiernie ważne. Suwerenność duszy jest świętością ponad wszelkie Stworzenie.

Czy to wyjaśnienie pomogło ci w kwestii tego pytania?

*Odpowiedź*: Tak.

*Jeszua*: Widzisz, często kiedy dorosły patrzy na niedolę dziecka i *czuje* *się* bezradny lub *czuje*, że jest to nie w porządku, lub *czuje* *gniew*, wszystko, co wówczas czyni, jest wyrażaniem czułego miejsca w sobie, które nie zostało w nim uzdrowione z jego własnych doświadczeń dzieciństwa. Ujawniana jest *mu* *granica*, która woła o głębsze uzdrowienie i wybaczenie w *nim* *samym*. Albowiem tylko ci, którzy potrafią wybaczyć sobie, tylko ci, którzy uzdrowili swe własne wnętrze, mogą zaprawdę być pomocni we wspieraniu innych w ich zdrowieniu.

Powiedziałem wam kiedyś, że ci, którzy mówią o pokoju i działają na rzecz pokoju, lecz nie mają pokoju w swym własnym sercu, niczego nie osiągają. Nie różni się to niczym od pracy z dzieckiem, które było molestowane, głodne, które przechodzi przez chaos relacji z rówieśnikami lub cokolwiek innego. Jeśli wywołuje to w tobie *emocje*, dobrze się przypatrz, abyś zobaczył, co mogło jeszcze zostać w *tobie* nieuleczone. Innymi słowy, wyciągnij belkę ze swego oka, zanim podejmiesz się próby pomocy bliźniemu w usunięciu mu źdźbła, które w jego oku wygląda na belkę z powodu tego, że projektujesz na niego to, co jest w tobie nieuzdrowione. Tylko *uzdrowiony* umysł* może pomagać w uzdrawianiu bliźniego.

Niech ta odpowiedź będzie na teraz wystarczająca.

*Odpowiedź*: Dziękuję.

*Jeszua*: Zaprawdę,  proszę bardzo.

I ponownie zwracam się do was wszystkich, niech błogosławieństwo i pokój zawsze będą z wami.